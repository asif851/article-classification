
১৪ দলের মুখপাত্র এবং স্বাস্থ্য ও পরিবারকল্যাণমন্ত্রী মোহাম্মদ নাসিম বলেছেন, জাতীয় পার্টির চেয়ারম্যান এইচ এম এরশাদের সব কথার উত্তর দিতে নেই।
আজ মঙ্গলবার দুপুরে ধানমন্ডিতে আওয়ামী লীগের সভানেত্রীর রাজনৈতিক কার্যালয়ে ১৪ দলের এক যৌথসভা অনুষ্ঠিত হয়। যৌথসভা শেষে সংবাদ সম্মেলনে সাংবাদিকদের এক প্রশ্নের জবাবে মোহাম্মদ নাসিম এ মন্তব্য করেন।
গতকাল সোমবার জাতীয় পার্টির মহাসমাবেশ উপলক্ষে এক প্রস্তুতি সভায় এইচ এম এরশাদ বলেন, দেশে আইনের শাসন নেই। বর্তমানে আওয়ামী লীগের জনসমর্থন শূন্যের কোঠায়। এরশাদের এ মন্তব্যের জবাবেই নাসিম কথাটি বলেন।
শাহজালাল বিজ্ঞান ও প্রযুক্তি বিশ্ববিদ্যালয়ের অধ্যাপক জাফর ইকবালের ওপর হামলা ও জঙ্গিবাদের প্রতিবাদে ২০ মার্চ কেন্দ্রীয় শহীদ মিনারে ১৪ দলের প্রতিবাদ সমাবেশ উপলক্ষে এ যৌথসভার আয়োজন করা হয়।
 
মোহাম্মদ নাসিম বলেন, ‘জনগণ আমাদের শক্তি। জনগণকে সঙ্গে নিয়েই আমরা জঙ্গি-সন্ত্রাস মোকাবিলা করে শেখ হাসিনার নেতৃত্বে দেশকে এগিয়ে নেব।’ তিনি বলেন, নির্বাচন যত ঘনিয়ে আসছে, ষড়যন্ত্র তত গভীর হচ্ছে। স্বাধীনতাবিরোধীদের ষড়যন্ত্র মোকাবিলায় ১৪ দল ঐক্যবদ্ধ ছিল, ঐক্যবদ্ধ থাকবে।
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, ‘সিএনএন অনলাইনে এসেছে বাংলাদেশে ১২৫টি জঙ্গি সংগঠন আছে। আমি মনে করি, এতে তারেক রহমানের পৃষ্ঠপোষকতা রয়েছে। তা ছাড়া জাফর ইকবালের ওপর হামলা কোনো বিচ্ছিন্ন ঘটনা নয়। লন্ডনে বসে সরকারকে উৎখাত করার ষড়যন্ত্রের অংশ এই হামলা।’
আওয়ামী লীগের সাংগঠনিক সম্পাদক আহমদ হোসেন, এনামুল হক শামীম, সদস্য রিয়াজুল কবির, ঢাকা মহানগর দক্ষিণ আওয়ামী লীগের সাধারণ সম্পাদক শাহে আলম মুরাদ, সাম্যবাদী দলের সাধারণ সম্পাদক দিলীপ বড়ুয়া, ওয়ার্কার্স পার্টির নেতা আবুল হোসেন বলেন, বাংলাদেশ তরিকত ফেডারেশনের মহাসচিব এম এ আউয়াল, হিন্দু বৌদ্ধ খ্রিষ্টান ঐক্য পরিষদের নেতা নিম চন্দ্র ভৌমিক, জাতীয় পার্টির (জেপি) মহাসচিব শেখ শহিদুল ইসলাম প্রমুখ সংবাদ সম্মেলনে উপস্থিত ছিলেন।
