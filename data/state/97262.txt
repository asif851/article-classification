
নতুন করে গ্যাসের দাম বাড়ানোর উদ্যোগের সমালোচনা করে বিএনপির যুগ্ম মহাসচিব সৈয়দ মোয়াজ্জেম হোসেন বলেছেন, আবারও গ্যাসের দাম বাড়ানো হলে জনগণ তা মানবে না। জনগণের দল হিসেবে বিএনপিও তা মানবে না।
আজ শনিবার সকালে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে সৈয়দ মোয়াজ্জেম হোসেন এ কথা বলেন।
বিএনপির এই নেতা অভিযোগ করেন, প্রতিবছরের মতো এবারও হজ প্রক্রিয়ায় অনিয়ম, দুর্নীতি ও অব্যবস্থাপনা চরম পর্যায়ে পৌঁছেছে। সরকারের ভাষ্য মতে, ১৫টি হজ ফ্লাইট এরই মধ্যে বাতিল হয়ে যাওয়ায় সাত হাজার হজ যাত্রীর হজে যাওয়া অনিশ্চিত হয়ে পড়েছে। তিনি দাবি করেন, জঙ্গিবাদ আওয়ামী লীগের সৃষ্টি। তারা এদের লালন পালন করে আর বিএনপি তাদের ধরে সাজা কার্যকর করেছে। খালেদা জিয়ার জাতীয় ঐক্যের ডাকের বদলে আওয়ামী লীগ জাতিকে বিভক্ত করে বেশি সময় ক্ষমতায় থাকার চেষ্টায় লিপ্ত রয়েছে বলে তাঁর অভিযোগ।
