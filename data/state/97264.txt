
বিএনপির নেতৃত্বাধীন ২০-দলীয় জোটের ডাকা টানা অবরোধের মধ্যে গত শুক্রবার রাতে ও গতকাল শনিবারও বিভিন্ন জায়গায় সহিংসতার ঘটনা ঘটেছে। ঢাকার সদরঘাটে লঞ্চে আগুন ও ঝালকাঠির গাবখান চ্যানেলে স্টিমারে বোমা মারা হয়েছে। এ ছাড়া চাঁদপুর, বরিশাল, রাজশাহী, গাইবান্ধা, নাটোর, নোয়াখালী ও চট্টগ্রামে আগুন দেওয়া হয়েছে বাস-ট্রাক-অটোরিকশাসহ ১০টি যানবাহনে। এতে দগ্ধ হয়েছেন তিন চালকসহ পাঁচজন। মৌলভীবাজার, নোয়াখালী ও জামালপুরে ভাঙচুর করা হয়েছে ১৬টি যানবাহন। আর জামালপুরে জেলা বিএনপির কার্যালয়ে যুবলীগের নেতা-কর্মীরা আগুন দিয়েছেন বলে অভিযোগ পাওয়া গেছে।এদিকে টানা অবরোধের মধ্যে আবার দেশব্যাপী ৩৬ ঘণ্টা হরতালের ডাক দিয়েছে ২০-দলীয় জোট। গতকাল বিএনপির যুগ্ম মহাসচিব রুহুল কবির রিজভী স্বাক্ষরিত এক বিবৃতিতে বলা হয়, বিদ্যুতের মূল্যবৃদ্ধির প্রস্তাব ও ২০-দলীয় জোটের ১০ হাজার নেতা-কর্মীকে গ্রেপ্তারের প্রতিবাদে এ হরতাল আহ্বান করা হয়েছে। আজ রোববার সকাল থেকে আগামীকাল সোমবার সন্ধ্যা ছয়টা পর্যন্ত এ হরতাল চলবে। গত বছরের ৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে ৬ জানুয়ারি থেকে ২০-দলীয় জোটের ডাকে টানা অবরোধ চলছে। তবে সহিংসতা শুরু হয় এরও দুই দিন আগে থেকে। গত ২১ দিনে সহিংসতায় নিহত হয়েছেন ৩৩ জন। আগুন দেওয়া হয়েছে ৩১২টি যানবাহনে ও ভাঙচুর হয়েছে ৪০৮টি যানবাহনে।ঢাকার বাইরে থেকে নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:গতকাল সন্ধ্যায় সদরঘাট লঞ্চ টার্মিনালের পন্টুনে ভিড়িয়ে রাখা এমভি টিপু-৬ লঞ্চে আগুন দিয়েছে দুর্বৃত্তরা। এতে লঞ্চটির প্রথম ও দ্বিতীয় তলার ১৬টি কেবিন সম্পূর্ণ পুড়ে গেছে।লঞ্চের কর্মীরা জানান, সন্ধ্যা সাড়ে ছয়টায় যাত্রী নিয়ে লঞ্চটি পিরোজপুরের হুলারহাটের উদ্দেশে ছেড়ে যাওয়ার কথা ছিল। এর আধা ঘণ্টা আগে হঠাৎ করে ছয়টার দিকে লঞ্চ থেকে ধোঁয়া বের হতে দেখা যায়। পরে লঞ্চের লোকজন এসে দেখেন, ৩১৯ নম্বর কেবিনে আগুন জ্বলছে। দ্রুত লঞ্চের তৃতীয় তলায় আগুন ছড়িয়ে পড়ে। সংবাদ পেয়ে দমকল বাহিনীর তিনটি ইউনিট ও লঞ্চের লোকজন ঘণ্টা খানেক চেষ্টার পর আগুন নিয়ন্ত্রণে আনেন।লঞ্চটির মালিক এবং অভ্যন্তরীণ নৌ চলাচল ও (যাপ) সংস্থার সিনিয়র ভাইস চেয়ারম্যান গোলাম কিবরিয়া টিপু দাবি করেন, আগুনে লঞ্চের তৃতীয় তলার সম্পূর্ণ অংশ পুড়ে গেছে। এতে প্রায় ২০ লাখ টাকার ক্ষয়ক্ষতি হয়েছে।কোতোয়ালি থানার ওসি (তদন্ত) মো. কবিরুল ইসলাম জানান, এ ঘটনায় জিজ্ঞাসাবাদের জন্য দুজনকে আটক করা হয়েছে।ঝালকাঠির গাবখান চ্যানেলে গতকাল বিকেলে গাবখান সেতুর ওপর থেকে স্টিমার এমভি বাঙ্গালীতে কয়েকটি বোমা নিক্ষেপ করেছে দুর্বৃত্তরা। স্টিমারের প্রধান কর্মকর্তা মো. মাসুদ পারভেজ জানান, গতকাল সকালে স্টিমারটি বাগেরহাটের মোরেলগঞ্জ থেকে ঢাকার উদ্দেশে ছেড়ে আসে। বিকেল সাড়ে তিনটার দিকে গাবখান চ্যানেল অতিক্রমকালে সেতুর ওপর থেকে দুর্বৃত্তরা চার-পাঁচটি বোমা নিক্ষেপ করে। বোমার আগুনে জাহাজের আটটি এসি ক্ষতিগ্রস্ত হয়। জাহাজের লোকজন পানি ও বালু দিয়ে আগুন নিভিয়ে ফেলে।জামালপুরে অবরোধের সমর্থনে গতকাল দুপুর ১২টার দিকে জেলা বিএনপির উদ্যোগে শহরে একটি বিক্ষোভ মিছিল বের হয়। মিছিল চলাকালে শহরে ১০টি ব্যাটারিচালিত অটোরিকশা ও আওয়ামী লীগের নেতাদের মালিকানাধীন কয়েকটি বিলবোর্ড ভাঙচুর করেন বিএনপির নেতা-কর্মীরা। এ ঘটনার পর বেলা তিনটার দিকে যুবলীগের নেতা-কর্মীরা শহরে একটি বিক্ষোভ মিছিল বের করেন। মিছিল থেকে শহরের শফি মিয়ার বাজার এলাকায় অবস্থিত জেলা বিএনপির কার্যালয়ে আগুন দেওয়া হয়। পরে ফায়াস সার্ভিসের কর্মীরা খবর পেয়ে আগুন নিয়ন্ত্রণে আনেন। এতে করে বিএনপির অফিসে থাকা আসবাব পুড়ে যায়।জেলা বিএনপির সাধারণ সম্পাদক ও পৌর মেয়র শাহ্ মো. ওয়ারেছ আলী মামুন অভিযোগ করেন, পুলিশের উপস্থিতিতে যুবলীগের নেতা-কর্মীরা পরিকল্পিতভাবে বিএনপির অফিসে আগুন দেন। দলীয় কার্যালয়ে অগ্নিসংযোগের ঘটনায় তিনি তীব্র ক্ষোভ ও নিন্দা জানান।তবে জেলা যুবলীগের সাধারণ সম্পাদক নাঈম রহমান বিএনপির কার্যালয়ে আগুন দেওয়ার ঘটনা অস্বীকার করে বলেন, আওয়ামী লীগ নেতা-কর্মীদের বিলবোর্ড ভাঙচুর ও প্রধানমন্ত্রী শেখ হাসিনা ও প্রতিমন্ত্রী মির্জা আজমকে নিয়ে বিএনপির নেতা-কর্মীদের কটূক্তির প্রতিবাদে যুবলীগ একটি মিছিল বের করে মাত্র।চট্টগ্রাম শহরতলির অক্সিজেন অনন্যা এলাকায় গতকাল সন্ধ্যায় কাগজবাহী একটি কাভার্ড ভ্যানে পেট্রলবোমা ছোড়ে দুর্বৃত্তরা। পুলিশ ও স্থানীয় সূত্র জানায়, সন্ধ্যা পৌনে সাতটার দিকে কাগজবাহী একটি কাভার্ড ভ্যান অক্সিজেনের অনন্যা এলাকায় দিয়ে শহরের দিকে আসছিল। দুর্বৃত্তরা পেট্রলবোমা ছুড়লে গাড়িটি দাউ দাউ করে জ্বলে ওঠে। স্থানীয় লোকজন দ্রুত বালু ও পানি দিয়ে আগুন নিয়ন্ত্রণে আনে। বায়েজিদ থানার ওসি বাবুল চন্দ্র বণিক বলেন, পেট্রলবোমায় গাড়ির আসন ও ইঞ্জিন আংশিক ক্ষতিগ্রস্ত হয়েছে।চাঁদপুরে শুক্রবার রাত দেড়টার দিকে চাঁদপুর-কুমিল্লা সড়কের ঘোষেরহাট এলাকায় একটি প্রাইভেট কারে আগুন দেয় দুর্বৃত্তরা। এতে কেউ হতাহত হয়নি। তবে বিভিন্ন ধরনের মালামালসহ পুরো গাড়িটি পুড়ে যায়।পুলিশ জানায়, সৌদিপ্রবাসী দুই ব্যক্তি ঢাকা বিমানবন্দর থেকে বিভিন্ন ধরনের মালামাল নিয়ে চাঁদপুরের উদ্দেশে রওনা হন। তাঁদের প্রাইভেট কারটি ঘোষেরহাট এলাকা অতিক্রমকালে দুর্বৃত্তরা সড়কে গাছ ফেলে গতিরোধ করে। এ সময় তাঁদের গাড়ি থেকে নামিয়ে পেট্রল ঢেলে আগুন ধরিয়ে দেওয়া হয়। পুড়ে যাওয়া গাড়িতে দুই সৌদিপ্রবাসীর সৌদি রিয়াল, স্বর্ণালংকারসহ বিভিন্ন ধরনের পাঁচ লক্ষাধিক টাকার মালামাল ছিল।এ ছাড়া শনিবার ভোররাতে চাঁদপুরে একটি সিএনজিচালিত অটোরিকশায় আগুন দেয় দুর্বৃত্তরা। চাঁদপুর মডেল থানার ওসি আবদুল কাইয়ুম জানান, চাঁদপুর থেকে গ্যাস নিয়ে চান্দ্রা এলাকায় ফিরছিলেন সিএনজিচালক আনোয়ার হোসেন। পথে চান্দ্রা চৌরাস্তা এলাকায় দুর্বৃত্তরা অটোরিকশা থামিয়ে পেট্রল দিয়ে আগুন ধরিয়ে দেয়। এতে অটোরিকশাটি পুড়ে যায় এবং চালক আনোয়ার হোসেন (২৫) গুরুতর আহত হন। তাঁকে ঢাকা মেডিকেল কলেজ হাসপাতালের বার্ন ইউনিটে পাঠানো হয়েছে।বরিশাল মহানগরের আবদুর রব সেরনিয়াবাত সেতু এলাকায় শুক্রবার রাত সাড়ে ১০টার দিকে বরিশালে ইউরিয়া সারবোঝাই একটি ট্রাকে পেট্রলবোমা নিক্ষেপ করে জ্বালিয়ে দেয় দুর্বৃত্তরা। এতে ট্রাকের চালক মো. শফিউদ্দিন (৪৫) ও তাঁর সহকারী মো. রুবেল (২২) আহত হন। তাঁদের গুরুতর অবস্থায় উদ্ধার করে বরিশাল শের-ই-বাংলা মেডিকেল কলেজ হাসপাতালে ভর্তি করা হয়েছে। শফিউদ্দিনের বাড়ি ভোলার চরনোয়াবাদ এবং রুবেলের বাড়ি খুলনার দৌলতপুরের মানিকতলায়।চালক শফিউদ্দিন বলেন, সার নিয়ে তাঁরা খুলনা থেকে ভোলায় যাচ্ছিলেন। টোল দিয়ে সেতুতে ওঠার সময় দুই যুবক পেট্রলবোমা নিক্ষেপ করে। মূহূর্তে ট্রাকে আগুন ধরে যায়। এতে তাঁদের দুজনের শরীরের বিভিন্ন অংশ আগুনে ঝলসে যায়। প্রাণ বাঁচাতে তাঁরা চলন্ত অবস্থাতেই ট্রাক থেকে লাফিয়ে পড়েন।বরিশালের গৌরনদী উপজেলার সাউদের খালপাড় নামক স্থানে ঢাকা-বরিশাল মহাসড়কে শুক্রবার রাত ১১টার দিকে একটি পিকআপে পেট্রলবোমা নিক্ষেপ করে দুর্বৃত্তরা। চালক পান্নু সরদার (৪২) জানান, সড়কের পাশ থেকে পেট্রলবোমা নিক্ষেপ করে সন্ত্রাসীরা দৌড়ে পালিয়ে যায়। বোমাটি গাড়ির পেছনে পড়ে বিস্ফোরিত হয়ে আগুন ধরে যায়। তবে তিনি আহত হননি। গৌরনদী থানার ওসি মো. সাজ্জাত হোসেন জানান, এ ঘটনায় পুলিশ গতকাল মামলা করেছে।রাজশাহীর পুঠিয়া উপজেলার বেলপুকুরিয়া এলাকায় গতকাল রাত নয়টার দিকে একটি পণ্যবাহী ট্রাকে আগুন দেয় দুর্বৃত্তরা।গাইবান্ধা-পলাশবাড়ী সড়কের পলাশবাড়ী উপজেলা স্বাস্থ্য কমপ্লেক্স-সংলগ্ন মুচিরতেকানী এলাকায় গতকাল সকাল নয়টার দিকে মালবাহী একটি ট্রাকে আগুন ধরিয়ে দেয় অবরোধকারীরা। এতে ট্রাকের ইঞ্জিনসহ কিছু মালামাল পুড়ে যায়। খবর পেয়ে পুলিশ ও দমকল বাহিনীর সদস্যরা ঘটনাস্থলে এসে আগুন নিয়ন্ত্রণে আনেন। পাইপসহ প্লাস্টিকের বিভিন্ন সামগ্রী নিয়ে ট্রাকটি ঢাকা থেকে গাইবান্ধা শহরে যাচ্ছিল।নাটোরের লালপুর উপজেলার ওয়ালিয়া এলাকায় শুক্রবার রাতে পেট্রলবোমায় পুড়ে যায় একটি ট্রাক। প্রত্যক্ষদর্শীরা জানান, কুল ভর্তি ট্রাকটি লালপুর-বনপাড়া সড়ক হয়ে সিলেটে যাচ্ছিল। ১১টার দিকে ওয়ালিয়া পুলিশ ফাঁড়ির পাশে ট্রাফিক মোড়ে পৌঁছার পর সাত-আটজন দুর্বৃত্ত গাছের গুঁড়ি ফেলে ট্রাকটি থামিয়ে দেয়। এ সময় উভয় দিক থেকে চারটি পেট্রলবোমা ছুড়ে মারলে ট্রাকটি দাউ দাউ করে জ্বলে ওঠে। ৩০ থেকে ৩৫ মিনিটের মধ্যে ট্রাকটি পুড়ে যাওয়ার পর ফাঁড়ির পুলিশ ও স্থানীয় দমকলকর্মীরা ঘটনাস্থলে আসেন। আগুনে ট্রাকের চালক লিটন আলী (২৬) ও কুলের মালিক ওসমান আলী (৪২) দগ্ধ হন।ট্রাকটির মালিক আবদুল মান্নান প্রথম আলোকে বলেন, ‘গত ২২ বছর সৌদিতে ট্রাক চালিয়ে তিন মাস আগে বাড়িতে আইছি। নিজে একটা ট্রাকের মালিক হওয়ার স্বপ্ন থেকে তিন মাস আগে ৩৬ লাখ টাকা খরচ করে ট্রাকটা কিনেছিলাম। কিন্তু মুহূর্তে সব স্বপ্ন পুড়ে ছাই হয়ে গেল। এত দিনের কষ্টের সব টাকা বিফলে গেল!’ তিনি আরও বলেন, ‘সরকারের নিরাপত্তার আশ্বাসে রাস্তায় ট্রাক নামাইছিলাম। কিন্তু নিরাপত্তা কই? পুলিশ ফাঁড়ির সামনেই ওরা ট্রাকটি পোড়াল।’মৌলভীবাজারের কুলাউড়া পৌর শহরে গতকাল অবরোধকারীরা চারটি গাড়ি ভাঙচুর করে। পুলিশ ও প্রত্যক্ষদর্শী সূত্রে জানা গেছে, বেলা তিনটার দিকে বিএনপির নেতৃত্বাধীন ২০-দলীয় জোটের ডাকা অবরোধের সমর্থনে ১০-১২ জন যুবক পৌর শহরে ঝটিকা মিছিল বের করেন। একপর্যায়ে তাঁরা উত্তরবাজার এলাকায় একটি ট্রাক, একটি পিকআপ ভ্যান, একটি প্রাইভেট কার ও একটি সিএনজিচালিত অটোরিকশার সামনের গ্লাস ভাঙচুর করে দ্রুত পালিয়ে যান।সিরাজগঞ্জের উল্লাপাড়ায় বগুড়া-নগরবাড়ী মহাসড়কের জুংলিপুর গ্রামের পাশে শুক্রবার রাত আটটার দিকে একটি যাত্রীবাহী সিএনজিচালিত অটোরিকশায় ইট ছোড়ে দুর্বৃত্তরা। এতে আরোহী বাবলু মিয়া (৪৫) ও তাঁর মেয়ে নুসরাত (৬) আহত হয়। তাঁদের রাতেই বগুড়া শহীদ জিয়াউর রহমান মেডিকেল কলেজ হাসপাতালে ভর্তি করা হয়। তাঁদের বাড়ি উল্লাপাড়া উপজেলার খালিয়াপাড়া গ্রামে।নোয়াখালী বেগমগঞ্জ উপজেলার বাংলাবাজার এলাকায় গতকাল সকাল আটটার দিকে সিএনজিচালিত একটি অটোরিকশায় অগ্নিসংযোগ করে অবরোধকারীরা। সকাল সাড়ে আটটার দিকে সোনাইমুড়ী উপজেলার বগাদিয়া এলাকায় দুটি অটোরিকশা ভাঙচুর ও পৌরসভার আক্কাস আলীর মোড়ে আরেকটি অটোরিকশায় অগ্নিসংযোগের চেষ্টা করে অবরোধকারীরা।
