
 
সিলেটের এমসি কলেজে ছাত্রলীগের দুই পক্ষের সংঘর্ষের ঘটনায় পুলিশ রাজন নামের একজনকে আটক করলেও তাঁকে ছিনিয়ে নিয়েছেন ছাত্রলীগের নেতা-কর্মীরা। গতকাল সোমবার রাত নয়টার দিকে কলেজের পার্শ্ববর্তী টিলাগড় এলাকায় এ ঘটনা ঘটে।
পুলিশ ও প্রত্যক্ষদর্শীরা জানায়, গত রোববারের সংঘর্ষের ঘটনায় অস্ত্রধারীদের আটক করতে গতকাল রাতে শাহপরান থানার সহকারী কমিশনার মো. আইয়ুবের নেতৃত্বে অভিযানে নামে সাদা পোশাকধারী পুলিশের একটি দল। রাত পৌনে নয়টার দিকে টিলাগড়ের একটি রেস্তোরাঁয় বসে ছাত্রলীগের নেতা-কর্মীদের সঙ্গে গল্পগুজব করার সময় রাজন নামের একজনকে আটক করে পুলিশ। ছাত্রলীগের নেতা-কর্মীরা প্রথমে তা বুঝতে না পারলেও পরে টের পান। এরপর তাঁরা পুলিশের কাছ থেকে রাজনকে ছিনিয়ে নিয়ে পালিয়ে যান।
জেলা ছাত্রলীগের ভারপ্রাপ্ত সভাপতি হিরণ মাহমুদের নেতৃত্বে এ ঘটনা ঘটে বলে অভিযোগ উঠেছে। এ বিষয়ে জানতে মুঠোফোনে তাঁর সঙ্গে একাধিকবার যোগাযোগের চেষ্টা করা হলেও তিনি ফোন ধরেননি।
ছাত্রলীগের নেতা-কর্মীদের নাম উল্লেখ না করে সিলেট মহানগর পুলিশের শাহপরান থানার ভারপ্রাপ্ত কর্মকর্তা (ওসি) লিয়াকত আলী প্রথম আলো ডটকমকে বলেন, ‘সাদা পোশাকের পুলিশ একটি রেস্তোরাঁ থেকে অস্ত্রধারী একজনকে আটক করে। ওই সময় তাঁর সহযোগীরা পুলিশের হাত থেকে তাঁকে ছিনিয়ে নিয়ে যায়।’
ওসি জানান, ওই ঘটনার পর রাজনসহ অন্য অস্ত্রধারীদের গ্রেপ্তার করতে রাত থেকে অভিযান চলছে।
