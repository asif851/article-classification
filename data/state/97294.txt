
ঈদ পুনর্মিলনীর নামে মানুষকে ভূরিভোজ করানোর মধ্য দিয়ে আগামী জাতীয় সংসদ নির্বাচনে টাঙ্গাইল-৫ (সদর) আসনে প্রার্থী হওয়ার ঘোষণা  দিলেন শিল্পপতি পীরজাদা শফিউল্লাহ আল মুনির। গতকাল শুক্রবার টাঙ্গাইল সদর উপজেলার ঢালান শিবপুর গ্রামে নিজ বাড়িতে এ অনুষ্ঠানের আয়োজন করা হয়।
স্থানীয় লোকজন জানান, ঢাকার ইনডেক্স গ্রুপের প্রতিষ্ঠাতা ও প্রধান নির্বাহী কর্মকর্তা (সিইও) শফিউল্লাহ আল মুনির কয়েক বছর যাবৎ টাঙ্গাইল সদর উপজেলায় বিভিন্ন সামাজিক কর্মকাণ্ডে অংশ নিচ্ছেন। তখন থেকেই গুঞ্জন ছিল তিনি হয়তো নির্বাচন করবেন।
ঈদ পুনর্মিলনীর নামে শফিউল্লাহ তাঁর বাড়িতে গতকাল সকাল থেকেই ভোজের আয়োজন করেন। বাড়ির আঙিনা ও তাঁর বাবা পীর ইয়াকুব আলীর কবর প্রাঙ্গণে দিনব্যাপী মানুষকে আপ্যায়ন করানো হয়। জেলা আওয়ামী লীগের সাধারণ সম্পাদক জোয়াহেরুল ইসলাম, টাঙ্গাইলের মেয়র ও জেলা আওয়ামী লীগের সাংগঠনিক সম্পাদক জামিলুর রহমান, জেলা আওয়ামী লীগের বিজ্ঞান ও প্রযুক্তিবিষয়ক সম্পাদক তানভীর হাসান, করটিয়া ইউনিয়ন পরিষদের (ইউপি) চেয়ারম্যান খালেকুজ্জামান চৌধুরী, বাঘিল ইউপির চেয়ারম্যান রফিকুল ইসলাম, পোড়াবাড়ি ইউপির চেয়ারম্যান আজমত উল্লাহ প্রমুখ অংশ নেন।
শফিউল্লাহ আল মুনির প্রথম আলোকে বলেন, ‘তৃণমূল পর্যায়ে কাজ করে জনগণের মাঝে শক্ত একটি অবস্থান তৈরি হয়েছে। তাই নির্বাচন করার সিদ্ধান্ত নিয়েছি।’ কোন দল থেকে নির্বাচন করবেন জানতে চাইলে তিনি বলেন, ‘দলমত–নির্বিশেষে জনপ্রতিনিধি এবং সমাজের বিভিন্ন স্তরের লোক আমাকে সমর্থন করছেন। তাঁদের এই সমর্থনকেই নির্বাচনে কাজে লাগাব।’
এ প্রসঙ্গে টাঙ্গাইল-৫ (সদর) আসনের সাংসদ মো. ছানোয়ার হোসেন বলেন, নির্বাচনে প্রার্থী হওয়ার অধিকার সবারই আছে। তাঁর দলের লোকজন শফিউল্লাহর দাওয়াতে অংশগ্রহণ প্রসঙ্গে বলেন, যাঁর সঙ্গে তাঁর সম্পর্ক আছে, তাঁদের হয়তো দাওয়াত দিয়েছিলেন। তবে তিনি দাওয়াত পাননি।
শফিউল্লাহ আল মুনির জানান, ২০ হাজারের অধিক লোকের খাবারের আয়োজন করা হয়েছিল। বেলা ১১টা থেকে বিকেল সাড়ে ৫টা পর্যন্ত ২২টি ব্যাচে অতিথিদের আপ্যায়ন করানো হয়েছে। প্রতি ব্যাচে এক হাজার লোকের বসার ব্যবস্থা ছিল।
 
