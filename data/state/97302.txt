
ইউনাইটেড কমার্শিয়াল ব্যাংক লিমিটেড (ইউসিবিএল) থেকে জালিয়াতির মাধ্যমে প্রায় ১০ কোটি টাকা আত্মসাতের অভিযোগ অনুসন্ধানের অংশ হিসেবে ব্যাংকটির পাঁচজন জ্যেষ্ঠ কর্মকর্তাকে জিজ্ঞাসাবাদের জন্য তলব করেছে দুর্নীতি দমন কমিশন (দুদক)। এফএস প্যাকেজিং নামের একটি ব্যবসায়িক প্রতিষ্ঠান ওই অর্থ আত্মসাৎ করেছে বলে অভিযোগ রয়েছে।গতকাল বুধবার দুদকের উপপরিচালক ও অভিযোগটির অনুসন্ধান কর্মকর্তা মো. নাসির উদ্দিন স্বাক্ষরিত তলবি নোটিশ ইউসিবিএলের ব্যবস্থাপনা পরিচালক বরাবর পাঠানো হয়েছে। যাঁদের তলব করা হয়েছে তাঁরা হলেন ইউসিবিএলের ভাইস প্রেসিডেন্ট কাজী ইবাদত হোসেন, অ্যাসিস্ট্যান্ট ভাইস প্রেসিডেন্ট আহমেদ বাকের ইমাম, ফার্স্ট অ্যাসিস্ট্যান্ট ভাইস প্রেসিডেন্ট মো. আবুল হাসেম, ফার্স্ট ভাইস প্রেসিডেন্ট আবুল আলম ফেরদৌস ও সিনিয়র অ্যাসিস্ট্যান্ট অফিসার মো. মেহেদী হাসান। নোটিশে তাঁদের ১৪ মার্চ দুদকের প্রধান কার্যালয়ে উপস্থিত থাকতে বলা হয়েছে।দুদকের সূত্র বলেছে, ইউসিবিএলের নয়াবাজার শাখার গ্রাহক এফএস প্যাকেজিংয়ের ব্যবস্থাপনা পরিচালক নুরুল ইসলাম খান ও চেয়ারম্যান ফাহমিদা সুলতানা পরস্পর যোগসাজশে বন্ধকের ভুয়া কাগজপত্র দেখিয়ে জালিয়াতির মাধ্যমে ঋণ নেন। পরে যা সুদে-আসলে প্রায় ১০ কোটি টাকা হয়েছে। এ ঋণ উত্তোলনে ভুয়া কাগজপত্র পাস করার ব্যাপারে সহযোগিতা করেছিলেন ওই শাখার কর্মকর্তা ও কর্মচারীরা।
