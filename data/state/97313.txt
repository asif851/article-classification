
মোবাইল নম্বর ক্লোনিং বা স্পুফিং করে (সফটওয়্যারের মাধ্যমে যেকোনো ব্যক্তির মোবাইল নম্বর অবিকল নকল করে অন্য নম্বরে ফোন করা যায়) অর্থ হাতিয়ে নেওয়ার অভিযোগে ১৪ জনকে আটক করেছে র‍্যাপিড অ্যাকশন ব্যাটালিয়ন (র‍্যাব)।
রাজধানীর উত্তরায় গতকাল বুধবার রাতে অভিযান চালিয়ে তাদের আটক করে র‍্যাব-৪-এর একটি দল। তাদের কাছ থেকে মোবাইল ফোন সেট, বিপুলসংখ্যক সিম, ল্যাপটপ, কম্পিউটার, নগদ অর্থ, সিম ক্লোনিংয়ে জন্য ব্যবহৃত সফটওয়্যার ও অ্যাপস পাওয়া যায়।
প্রতারক চক্রটি সরকারি কর্মকর্তা-কর্মচারীদের মোবাইল নম্বর ক্লোনিং করত। সেই নম্বর থেকে চাকরি, সুবিধা পাইয়ে দেওয়াসহ নানা প্রলোভন দেখিয়ে বিভিন্ন লোককে ফোন করত। এভাবে এই চক্রটি অনেকের কাছ থেকে বিপুল পরিমাণ অর্থ হাতিয়ে নিত বলে জানান র‍্যাব-৪ এর অধিনায়ক লুৎফুল কবীর।
আজ বৃহস্পতিবার দুপুরে রাজধানীর কারওয়ান বাজারে র‍্যাবের মিডিয়া সেন্টারে সংবাদ সম্মেলনে র‍্যাব-৪ এর অধিনায়ক লুৎফুল কবীর বলেন, মোবাইল নম্বর কল স্পুফিং করা প্রতারক চক্রের নতুন কৌশল। এই কৌশলের মাধ্যমে জেলা প্রশাসক, উপজেলা নির্বাহী কর্মকর্তাসহ (ইউএনও) বিভিন্ন সরকারি দপ্তরের কর্মকর্তাদের গুরুত্বপূর্ণ নম্বর অ্যাপসের মাধ্যমে কল স্পুফিং করত। এভাবে চাকরি পাইয়ে দেওয়ার কথা বলে এসব নম্বর থেকে ফোন করে বিভিন্ন লোকের কাছ থেকে প্রায় ৫০ লাখ টাকা হাতিয়ে নিয়েছে চক্রটি।
