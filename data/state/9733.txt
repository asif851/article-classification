
 
ব্রাহ্মণবাড়িয়ার আখাউড়া উপজেলায় শিক্ষার্থী বহনকারী বনভোজনের একটি বাস খাদে পড়ে তিন শিক্ষকসহ ২০ জন আহত হয়েছে। আজ সোমবার সকাল সাড়ে নয়টার দিকে উপজেলার বাইপাস মসজিদপাড়া এলাকায় এ ঘটনা ঘটে। পুলিশ ও ফায়ার সার্ভিসের লোকজন দুর্ঘটনাকবলিত বাসটি উদ্ধারের চেষ্টা চালাচ্ছেন।
আহত ব্যক্তিরা হলেন কসবা উপজেলার গোপীনাথপুর আলহাজ শাহ আলম ডিগ্রি কলেজের ভূগোল বিভাগের প্রভাষক মোকাদ্দেস মিয়া, রাষ্ট্রবিজ্ঞান বিভাগের প্রভাষক রাসেল মিয়া, হিসাববিজ্ঞান বিভাগের প্রভাষক প্রদীপ সাহা ও হিসাববিজ্ঞান বিভাগের প্রথম বর্ষের ছাত্রী তামান্না আক্তার। তাঁদের উদ্ধার করে চিকিৎসার জন্য জেলা সদর হাসপাতালে পাঠানো হয়েছে। আহত অন্য শিক্ষার্থীরা আখাউড়া উপজেলা স্বাস্থ্য কমপ্লেক্সে প্রাথমিক চিকিৎসা নিয়েছে।
স্থানীয় লোকজন, কলেজ ও পুলিশ সূত্রে জানা গেছে, আজ সকালে কসবা উপজেলার গোপীনাথপুর আলহাজ শাহ আলম ডিগ্রি কলেজ থেকে শিক্ষক ও শিক্ষার্থী বহনকারী ৪৫ আসনের একটি বাস ও ১০ আসনের একটি মাইক্রোবাস শ্রীমঙ্গলের লাউয়াছড়া জাতীয় উদ্যানের উদ্দেশে রওনা হয়। বাসটি আখাউড়া উপজেলার বাইপাস মসজিদপাড়া এলাকার অতিক্রম করার সময় চালক নিয়ন্ত্রণ হারালে রাস্তার পাশের খাদে পড়ে যায়। এতে ওই বাসে থাকা তিন শিক্ষকসহ মোট ২০ জন আহত হয়। খবর পেয়ে পুলিশ ও ফায়ার সার্ভিসের লোকজন ঘটনাস্থলে পৌঁছে স্থানীয় লোকজনের সহযোগিতায় আহত ব্যক্তিদের উদ্ধার করে আখাউড়া উপজেলা স্বাস্থ্য কমপ্লেক্সে নিয়ে প্রাথমিক চিকিৎসা দেন। তিনজন শিক্ষক ও দুই শিক্ষার্থীর অবস্থা শোচনীয় হওয়ায় তাঁদের জেলা সদর হাসপাতালে পাঠানো হয়েছে।
কসবা উপজেলার গোনীনাথপুর আলহাজ শাহ আলম ডিগ্রি কলেজের অধ্যক্ষ মো. আকরাম খান প্রথম আলোকে বলেন, সকালে বৃষ্টি হওয়ার কারণে রাস্তার কাদামাটি থাকায় নিয়ন্ত্রণ হারিয়ে বাসটি খাদে পড়ে যায়। পাঁচজন বাদে বাকিরা প্রাথমিক চিকিৎসা নিয়ে বাড়ি ফিরে গেছে। অনাকাঙ্ক্ষিত দুর্ঘটনার জন্য বনভোজনটি বাতিল করা হয়েছে।
আখাউড়া থানার ভারপ্রাপ্ত কর্মকর্তা (ওসি) মোশারফ হোসেন তরফদার বলেন, বাসটি উদ্ধারের চেষ্টা চলছে।
আখাউড়া উপজেলা নির্বাহী কর্মকর্তা (ইউএনও) মো. সামসুজ্জামান প্রথম আলোকে বলেন, নিয়ন্ত্রণ হারিয়ে শিক্ষার্থী বহনকারী একটি বাস খাদে পড়ে ২০ জন আহত হয়েছে। এ ঘটনায় মামলা দায়েরের প্রস্তুতি চলছে।
