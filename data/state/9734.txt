
সুনামগঞ্জ পৌর শহরে গত শুক্রবার থেকে পানি সরবরাহ বন্ধ থাকায় দুর্ভোগ পোহাচ্ছেন ১ হাজার ৮০০ গ্রাহক। পৌরসভার পানির সরবরাহের একটি পাম্পে ত্রুটি দেখা দেওয়ায় এই সমস্যার সৃষ্টি হয়েছে।পৌর কার্যালয় সূত্রে জানা গেছে, সুনামগঞ্জ পৌরসভা থেকে প্রতিদিন শহরে ২ লাখ ৬৪ হাজার গ্যালন পানি সরবরাহ করা হয়। পানি সরবরাহের ‘ইনটেক হাউজ’ শহরের ষোলঘর এলাকায় সুরমা নদীর তীরে অবস্থিত। সুরমা নদী থেকেই পানি উত্তোলন করা হয়। নদীতে থাকা পাম্পে গত বৃহস্পতিবার রাতে ত্রুটি দেখা দেয়। এতে শুক্রবার সকাল থেকে শহরে পানি সরবরাহ বন্ধ হয়ে যায়। এরপর শহরে মাইকিং করে বিষয়টি জানানো হয়। এভাবে এর আগেও একইভাবে পাম্পে ত্রুটি দেখা দিয়েছে, তখন বিকল্প হিসেবে পৌরসভার কাছে থাকা আরেকটি পাম্প দিয়ে পানি সরবরাহ স্বাভাবিক রাখা হয়েছিল।পৌর শহরের হাসননগর এলাকার বাসিন্দা সাইফুল ইসলাম বলেন, ‘পানির জন্য কী পরিমাণ ভোগান্তি পোহাতে হচ্ছে, সেটা ভাষায় প্রকাশ করার মতো নয়। রমজান মাস হওয়ায় ভোগান্তি আরও বেশি হচ্ছে। পৌরসভার উচিত দ্রুত এই সমস্যার সমাধান করা।’নতুনপাড়া এলাকার গৃহিণী অনিমা দাস বলেন, ‘দুই দিন ধরে পানি না থাকায় খুবই সমস্যা হচ্ছে। পানি ছাড়া কীভাবে চলব বলুন। পরিবারের লোকজনের গোসল, রান্নাবান্না, গৃহস্থালি কাজ কিছুই ঠিকমতো করা যাচ্ছে না।’এ বিষয়ে পৌরসভার প্রকৌশল বিভাগ সূত্রে জানা গেছে, বিদ্যুতের লো-ভল্টেজের কারণে এই সমস্যা হয়েছে। এর আগে একই কারণে আরেকটি পাম্প বিকল হয়ে যায়। এখন দুটি পাম্প বিকল হওয়ার কারণে পানি সরবরাহ একেবারে বন্ধ।সুনামগঞ্জ পৌরসভার নির্বাহী প্রকৌশলী মীর মোশারফ হোসেন জানান, পাম্পের যন্ত্রাংশ মেরামতের জন্য শুক্রবারই গাজীপুরে পাঠানো হয়েছে। ত্রুটি সারানোর পর সোমবার নাগাদ সেটি নিয়ে আসা হবে। তিনি বলেন, ‘মানুষের ভোগান্তি-কষ্টের বিষয়টি আমরা উপলব্ধি করছি। আমাদের সর্বোচ্চ চেষ্টা হচ্ছে যত দ্রুত সম্ভব পানি সরবরাহ স্বাভাবিক করা।’
