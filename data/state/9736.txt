
কক্সবাজারের টেকনাফ থেকে দেড় লাখ ইয়াবা বড়ি উদ্ধার করেছে বর্ডার গার্ড বাংলাদেশ (বিজিবি)। এ ঘটনায় কাউকে আটক করা যায়নি।
গতকাল মঙ্গলবার রাত সাড়ে ১০টার দিকে টেকনাফের নাফ নদীর বেড়িবাঁধ-সংলগ্ন এলাকা থেকে এই ইয়াবা বড়ি উদ্ধার করা হয়। টেকনাফ ২ বিজিবির অধিনায়ক লেফটেন্যান্ট কর্নেল মো. আবু জার আল জাহিদ এই তথ্যের সত্যতা নিশ্চিত করেন।
আবু জার আল জাহিদ বলেন, মিয়ানমার থেকে ইয়াবা বড়ির চালান আসছে বলে গোপন তথ্য পাওয়া যায়। এই তথ্যের ভিত্তিতে তাঁর নেতৃত্বে বিজিবির একটি বিশেষ দল নাফ নদীর বেড়িবাঁধ-সংলগ্ন এলাকায় অবস্থান নেয়। এ সময় সন্দেহভাজন দুই ব্যক্তিকে দেখা যায়। তাঁদের দাঁড়ানোর সংকেত দিলে তাঁরা একটি বস্তা ফেলে পালিয়ে যান। পরে বস্তার মধ্যে ১ লাখ ৫০ হাজার ইয়াবা বড়ি পাওয়া যায়।
টেকনাফ ২ বিজিবির অধিনায়ক আরও বলেন, উদ্ধার হওয়া ইয়াবা বড়িগুলো ব্যাটালিয়ন সদরে রাখা হয়েছে। পরে ঊর্ধ্বতন কর্তৃপক্ষ ও সংশ্লিষ্টদের উপস্থিতিতে তা ধ্বংস করা হবে। উদ্ধার হওয়া ইয়াবা বড়ির আনুমানিক মূল্য ৪ কোটি ৫০ লাখ টাকা।
