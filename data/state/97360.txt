
পূর্ব সুন্দরবনের শরণখোলা রেঞ্জের বাদামতলী খালে আজ বুধবার র‍্যাপিড অ্যাকশন ব্যাটালিয়নের সঙ্গে ‘বন্দুকযুদ্ধে’ দুজন নিহত হয়েছে। র‍্যাবের দাবি, নিহত দুজন বনদস্যু হোসেন মোল্লা ও আল আমিন।
র‍্যাব-৮-এর উপ-অধিনায়ক মেজর আদনান কবীরের ভাষ্য, দস্যু দমনের অংশ হিসেবে আজ দুপুরে পূর্ব সুন্দরবনের বাদামতলী খালে অভিযান চালায় র‍্যাব। র‍্যাবের উপস্থিতি টের পেয়ে বনদস্যুরা তাদের লক্ষ্য করে গুলি ছোড়ে। আত্মরক্ষায় র‍্যাবও পাল্টা গুলি ছোড়ে। প্রায় আধা ঘণ্টার বন্দুকযুদ্ধে উভয়ের মধ্যে ৪০০টি গুলিবিনিময় হয়। পরে তল্লাশি চালিয়ে বনের মধ্যে দুই দস্যুর মৃতদেহ পড়ে থাকতে দেখেন র‍্যাবের সদস্যরা। স্থানীয় জেলেরা মৃতদেহ দুটি বনদস্যু হোসেন মোল্লা ও আল আমিনের বলে শনাক্ত করেন। প্রাথমিকভাবে জেলেদের মাধ্যমে জানা যায়, নিহত দুজনের বাড়ি বাগেরহাটের শরণখোলা উপজেলায়।মেজর আদনান কবীরের তথ্যমতে, ঘটনাস্থল থেকে ১১টি দেশি-বিদেশি আগ্নেয়াস্ত্র, ২২৭টি গুলিসহ ডাকাতির কাজে ব্যবহৃত অন্যান্য মালামাল উদ্ধার করেছে র‍্যাব। তিনি জানান, ওই এলাকায় র‍্যাবের তল্লাশি অভিযান চলছে। নিহত দস্যুদের লাশ এবং অস্ত্র ও গুলি শরণখোলা থানা-পুলিশে হস্তান্তর করা হবে।
