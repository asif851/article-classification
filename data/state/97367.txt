
যশোরে স্ত্রীকে হত্যার দায়ে স্বামীর মৃত্যুদণ্ডের আদেশ দিয়েছেন যশোরের একটি আদালত। আজ মঙ্গলবার দুপুরে নারী ও শিশু নির্যাতন দমন ট্রাইব্যুনাল যশোরের বিচারক অমিত কুমার দে এ আদেশ দেন। দণ্ডপ্রাপ্ত আসামি হলেন যশোরের অভয়নগর উপজেলার ধোপাদী গ্রামের শহীদ আলীর ছেলে রফিকুল ইসলাম।
রাষ্ট্রপক্ষের কৌঁসুলি (পাবলিক প্রসিকিউটর) ইদ্রিস আলী জানান, দণ্ডিত রফিকুল ইসলাম অভয়নগর উপজেলার দণি নওয়াপাড়ার মতিয়ার রহমানের মেয়ে নাজমা খাতুনকে বিয়ে করেন। বিয়ের পর থেকে এক লাখ টাকা যৌতুক দাবি করে আসছিলেন রফিকুল। টাকা না দেওয়ায় রফিকুল ইসলাম ২০০৭ সালের ২০ মে নাজমাকে মারপিট ও শ্বাসরোধে হত্যার পর লাশ ঝুলিয়ে আত্মহত্যার প্রচার চালানোর চেষ্টা করেন। ঘটনার পরদিন নাজমার বাবা হত্যার অভিযোগে রফিকুলকে আসামি করে অভয়নগর থানায় একটি মামলা করেন। মামলার তদন্ত কর্মকর্তা অভিযোগের সত্যতা পেয়ে রফিকুলের বিরুদ্ধে আদালতে অভিযোগপত্র (চার্জশিট) দাখিল করেন। শুনানি শেষে অভিযোগ প্রমাণিত হওয়ায় রফিকুল ইসলামকে মৃত্যুদণ্ডের আদেশ দেওয়া হয়েছে। একই সঙ্গে এক লাখ টাকা জরিমানা আদায়েরও আদেশ দেন বিচারক। পিপি ইদ্রিস আলী বলেন, হত্যাকাণ্ডের পর থেকেই রফিকুল পলাতক রয়েছেন। দণ্ডিত রফিকুল ইসলাম পলাতক থাকায় তাঁর বিরুদ্ধে গ্রেপ্তারি পরোয়ানা জারির নির্দেশ দিয়েছেন আদালত।
 
