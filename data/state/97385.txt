
গুলশানের হলি আর্টিজান বেকারি রেস্তোরাঁয় জঙ্গি হামলার ঘটনায় ৫৪ ধারায় মিরপুর এলাকার আরিফাবাদ হাউজিংয়ের একজন তত্ত্বাবধায়ককে গ্রেপ্তার করেছে পুলিশ। জিজ্ঞাসাবাদের জন্য দাউদ পাটোয়ারি (৩১) নামের ওই তত্ত্বাবধায়কের দুই দিনের রিমান্ড মঞ্জুর করেছেন আদালত।
দাউদ পাটোয়ারির বাড়ি নোয়াখালীর বেগমগঞ্জ থানার নরোত্তমপুর গ্রামে।
আজ মঙ্গলবার ঢাকা মহানগর পুলিশের কাউন্টার টেররিজম ইউনিটের পরিদর্শক হুমায়ুন কবির এই তত্ত্বাবধায়ককে আদালতে হাজির করে সাত দিন রিমান্ডে নেওয়ার আবেদন করেন।
রিমান্ড আবেদনে বলা হয়েছে, আসামি দাউদ পাটোয়ারি মিরপুরের রূপনগর থানাধীন আরিফাবাদ হাউজিংয়ের বাসা নং-১, রোড নং-১, ব্লক-আই-এর একজন তত্ত্বাবধায়ক। গত ১ জুলাই গুলশানের হলি আর্টিজান বেকারিতে জঙ্গি হামলার পরিপ্রেক্ষিতে তদন্তের অংশ হিসেবে ওই হামলাকারীদের ঢাকার অবস্থান শনাক্ত করা হচ্ছিল। প্রাথমিক তদন্তে দেখা যায়, হামলাকারীদের কেউ আরিফাবাদ হাউজিংয়ের উল্লিখিত বাসায় থেকে জঙ্গি কার্যক্রম পরিচালনা করেছিলেন। এই আসামি ওই বাসার তত্ত্বাবধায়ক। তিনি ইসমাইল হোসেন নামের এক ব্যক্তিকে বাসা ভাড়া দিয়েছিলেন। ধারণা করা হচ্ছে, ওই ব্যক্তি জঙ্গি–সংশ্লিষ্ট কেউ একজন। ওই ব্যক্তির কোনো স্থায়ী ঠিকানা এই তত্ত্বাবধায়ক রাখেননি। এ ঘটনার রহস্য উদ্‌ঘাটনের জন্য এই আসামিকে রিমান্ডে নিয়ে জিজ্ঞাসাবাদ করা জরুরি।
শুনানি শেষে ঢাকা মহানগর হাকিম নুরুন্নাহার ইয়াসমিন তত্ত্বাবধায়ক দাউদ পাটোয়ারির দুই দিন রিমান্ড মঞ্জুর করেন।
