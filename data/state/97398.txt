
বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, ইসরায়েলের ক্ষমতাসীন লিকুদ পার্টির নেতা মেন্দি এন সাফাদির সঙ্গে প্রধানমন্ত্রীর ছেলে সজীব ওয়াজেদ জয়ের বৈঠক হয়েছে। এ বিষয়ে সরকার কী ব্যবস্থা নেয় তা জনগণ দেখতে চায়।
আজ রোববার রাজধানীর নয়াপল্টনে বিএনপির দলীয় কার্যালয়ে অনুষ্ঠিত সংবাদ সম্মেলনে এ কথা বলেন রিজভী। জয়ের সঙ্গে ইসরায়েলের ক্ষমতাসীন লিকুদ পার্টির নেতা মেন্দি এন সাফাদির সাক্ষাৎ করার দাবি নিয়ে বিবিসির প্রকাশিত খবর প্রসঙ্গে রিজভী এ কথা বলেন।
অবশ্য সজীব ওয়াজেদ জয় ফেসবুক স্ট্যাটাসে বলেছেন, ‘আমার সঙ্গে মেন্দির কোনো সময়েই সাক্ষাৎ​ হয়নি।’ আওয়ামী লীগের যুগ্ম সাধারণ সম্পাতক মাহবুব আলম হানিফ বলেছেন, জয়ের সঙ্গে মেন্দির বৈঠকের কথা বিএনপির সাজানো নাটক।
আজকের সংবাদ সম্মেলনে বিএনপি নেতা আসলাম চৌধুরী প্রসঙ্গ উল্লেখ করে রুহুল কবির রিজভী বলেন, একজন নির্দোষ মানুষকে জেলে আটকে রাখা হলো। আর এখন বলা হচ্ছে, মেন্দির সঙ্গে জয়ের বৈঠক একটি নাটক। তিনি বলেন, ‘বিএনপির কেউ কথা বললে দেশদ্রোহী হয়ে যায়। আর প্রধানমন্ত্রীর ছেলে বললে দেশপ্রেমিক হয়ে যায়।’
‘সাক্ষাৎ’ নিয়ে বিএনপির অবস্থান কী সাংবাদিকেরা জানতে চাইলে দলের জ্যেষ্ঠ যুগ্ম মহাসচিব বলেন, ‘জয় কী উদ্দেশ্য নিয়ে সাফাদির সঙ্গে বৈঠক করেছেন, তা জানা নেই। তবে তাঁরা আভাস পেয়েছেন, ‘অবৈধ সরকারের’ সমর্থন আদায়ের জন্য কূটনৈতিক পর্যায়ে চেষ্টা চলছে।’
সংবাদ সম্মেলনে রুহুল কবির অভিযোগ করেন, আগামীকাল সোমবার দলের প্রতিষ্ঠাতা জিয়াউর রহমানের মৃত্যুবার্ষিকী উপলক্ষে রাজধানীর চন্দ্রিমা উদ্যানে জিয়ার মাজারে ড্যাব রক্তদান কর্মসূচির আয়োজন করেছে। এ জন্য প্যান্ডেল করা হয়েছিল। কিন্তু পুলিশ তা ভেঙে ফেলেছে।
গত শুক্রবার বিবিসি বাংলার অনলাইন সংস্করণে বলা হয়, সজীব ওয়াজেদ জয়ের সঙ্গে গত বছর মেন্দি এন সাফাদির সাক্ষাৎ হয়েছিল। যুক্তরাষ্ট্রের রাজধানী ওয়াশিংটন ডিসিতে জয়ের কার্যালয়ে এই বৈঠক হয়। সাফাদির একজন আমেরিকান বন্ধু তাঁদের দুজনের এই বৈঠকের আয়োজন করেন বলেও ওই খবরে উল্লেখ করা হয়। এ ছাড়া সামাজিক যোগাযোগমাধ্যম ইউটিউবেও সাফাদির একটি সাক্ষাৎকার ছড়িয়ে পড়েছে। সেখানেও তিনি জয়ের সঙ্গে বৈঠকের কথা উল্লেখ করেছেন।
