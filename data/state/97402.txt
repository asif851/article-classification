

• শনিবার থেকে সারা দেশে একযোগে গণস্বাক্ষর কর্মসূচি শুরু হয়েছে। • সারা দেশের মাঠপর্যায়ের ইউনিয়ন ও ওয়ার্ড পর্যায়েও গণস্বাক্ষর সংগ্রহ অভিযান চলবে। • কর্মসূচির কোনো সময়সীমা দেওয়া হয়নি। • বিএনপির অনলাইন পোর্টালেও গণস্বাক্ষর সংগ্রহ চলবে।

দলের চেয়ারপারসন খালেদা জিয়া কারামুক্ত না হওয়া পর্যন্ত রাজধানী ঢাকাসহ সারা দেশে গণস্বাক্ষর অভিযান চালিয়ে যাবে বিএনপি। ‘খালেদা জিয়াকে মুক্ত করো’ এই স্লোগানে একটি ফরম তৈরি করে গতকাল শনিবার থেকে সারা দেশে একযোগে এই কর্মসূচি শুরু হয়েছে।
বিএনপির কেন্দ্রীয় দপ্তর সূত্র জানায়, ঢাকা মহানগরসহ সারা দেশের মাঠপর্যায়ের ইউনিয়ন ও ওয়ার্ড পর্যায়েও গণস্বাক্ষর সংগ্রহ অভিযান চলবে। এই কর্মসূচির কোনো সময়সীমা দেওয়া হয়নি। ওই ফরমে সরাসরি সই করার পাশাপাশি বিএনপির অনলাইন পোর্টালেও খালেদা জিয়ার মুক্তির দাবিতে গণস্বাক্ষর সংগ্রহ চলবে।
গতকাল বেলা সাড়ে ১১টায় নয়াপল্টনে দলের কেন্দ্রীয় কার্যালয়ে খালেদা জিয়ার মুক্তি চেয়ে গণস্বাক্ষর ফরমে স্বাক্ষর করে কর্মসূচির উদ্বোধন করেন বিএনপির মহাসচিব মির্জা ফখরুল ইসলাম আলমগীর। তিনি বলেন, (www.bnpbangladesh.com) এই ওয়েবসাইটে গিয়ে ‘খালেদা জিয়াকে মুক্ত করো’ শিরোনামের ওপর চাপ দিলে গণস্বাক্ষর ফরম আসবে। সেখানে এই ফরমে সই করা যাবে।
বিএনপির কেন্দ্রীয় কার্যালয়ের নিচতলায় এই কর্মসূচি উদ্বোধনের সময় দলের নেতা খন্দকার মোশাররফ হোসেন, মওদুদ আহমদ, মির্জা আব্বাস, আবদুল মঈন খান, নজরুল ইসলাম খান, আমীর খসরু মাহমুদ চৌধুরী, ‍রুহুল কবির রিজভী, শহীদউদ্দীন চৌধুরীসহ বিভিন্ন পর্যায়ের নেতারা উপস্থিত ছিলেন। এ সময় কার্যালয়ের সামনে বিপুলসংখ্যক পুলিশ মোতায়েন ছিল।
খন্দকার মোশাররফ হোসেন বলেন, ‘আমরা নিয়মতান্ত্রিক ও শান্তিপূর্ণ আন্দোলন করছি। এই গণস্বাক্ষর অভিযানে আমরা কোটি কোটি মানুষের স্বাক্ষর নিয়ে দেশে-বিদেশে প্রমাণ করতে চাই, দেশনেত্রী বেগম জিয়া এ দেশের সবচেয়ে জনপ্রিয় নেত্রী।’
পরে কর্মসূচির উদ্বোধনকালে বিএনপির মহাসচিব বলেন, ‘আমি সারা দেশের নেতা-কর্মীদের অনুরোধ জানাব, ধৈর্য ধরে শান্তভাবে সবকিছু মোকাবিলা করতে হবে। খালেদা জিয়াকে মুক্ত করতে আমরা যে শান্তিপূর্ণ আন্দোলন শুরু করেছি, তা যেন ব্যাহত না হয়। সরকারের যে উসকানি, সরকারের যে নীলনকশা, তাকে ব্যর্থ করে দিয়ে জনগণের বিজয়কে নিশ্চিত করতে হবে।’
খালেদা জিয়ার মুক্তির দাবিতে সবাইকে প্রতিবাদী হওয়ার আহ্বান জানিয়ে মির্জা ফখরুল ইসলাম বলেন, ‘জনগণকে বলতে চাই, আর বসে থাকার সময় নেই। সমস্ত চেতনাকে জাগ্রত করুন, প্রতিবাদে সোচ্চার হোন, রাজপথে প্রতিবাদ করুন।’
গণস্বাক্ষর কর্মসূচির উদ্বোধনের পর বিএনপির কার্যালয়ে গিয়ে খালেদা জিয়ার মুক্তি চেয়ে ফরমে সই করেন ২০-দলীয় জোটের শরিক লিবারেল ডেমোক্রেটিক পার্টির (এলডিপি) চেয়ারম্যান অলি আহমদ ও জ্যেষ্ঠ যুগ্ম মহাসচিব শাহাদাত হোসেন।
গতকাল চট্টগ্রামসহ সারা দেশে বিএনপির গণস্বাক্ষর কর্মসূচি শান্তিপূর্ণভাবে পালিত হয়েছে। কোথাও কোনো অপ্রীতিকর ঘটনার খবর পাওয়া যায়নি।
