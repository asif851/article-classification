
গাজীপুরের টঙ্গীতে ফাঁকা গুলি ছুড়ে একটি পোশাক কারখানার ৪০ লাখ টাকা ছিনতাই ​হয়েছে বলে অ​ভিযোগ উঠেছে। আজ বৃহস্পতিবার দুপুরে টঙ্গীর মিলগেট এলাকায় ওই ঘটনা ঘটে। এ সময় তিনজন আহত হন।
টঙ্গী থানার পরিদর্শক মো. আমিনুল ইসলাম বলেন, ঢাকার উত্তরার একটি ব্যাংক থেকে ৪০ লাখ টাকা তুলে মাইক্রোবাসে করে গাজীপুরের বড়বাড়ি এলাকার ওয়েসিস ফ্যাশন লিমিটেড নামের কারখানায় ফিরছিলেন ওই কারখানার কয়েকজন কর্মকর্তা। ওই টাকায় শ্রমিক ও কর্মচারীদের বেতন দেওয়ার কথা ছিল। পথে টঙ্গীর মিলগেট এলাকায় পৌঁছালে বেলা দেড়টার দিকে একটি মোটরসাইকেল মাইক্রোবাসটির গতিরোধ করে। এ সময় আরও তিনটি মোটরসাইকেল তাদের ঘিরে ধরে। পরে ছিনতাইকারীরা ফাঁকা গুলি ছোড়ে এবং গাড়িতে হামলা চালিয়ে টাকার ব্যাগ ছিনিয়ে নিয়ে দ্রুত পালিয়ে যায়। ছিনতাইকারীদের হামলায় গাড়ির কাচের আঘাতে আহত হন মাইক্রোবাসের চালক শহীদুল হক, কারখানার হিসাবরক্ষক পারভেজ ও আজাদ। তারা স্থানীয় হাসপাতালে চিকিৎসাধীন।আমিনুল ইসলাম বলেন, ‘শিল্প কারখানার কর্তৃপক্ষকে পাঁচ লাখ টাকার অধিক টাকা বহন করার সময় পুলিশকে জানানোর কথা বলা হয়েছে। কিন্তু কারখানা কর্তৃপক্ষ ব্যাংক থেকে ৪০ লাখ টাকা তুলে নিয়ে যাওয়ার বিষয়টি আমাদের জানানো হয়নি। ঘটনাস্থলে পুলিশ পাঠানো হয়েছে। বিষয়টি তদন্ত করে দেখা হচ্ছে।’
