
প্রধান নির্বাচন কমিশনার (সিইসি) কে এম নুরুল হুদা বলেছেন, আগাম নির্বাচন করার সিদ্ধান্ত নেয় সরকার। সরকার চাইলে আগাম নির্বাচন অনুষ্ঠানের জন্য নির্বাচন কমিশন (ইসি) প্রস্তুত রয়েছে। বুধবার সন্ধ্যায় রাজধানীর আগারগাঁওয়ে নির্বাচন ভবনে সাংবাদিকদের প্রশ্নের জবাবে সিইসি এ কথা বলেন।আগাম নির্বাচনের জন্য ইসি প্রস্তুত কি না, সাংবাদিকদের এমন প্রশ্নের জবাবে সিইসি বলেন, ‘সরকারের ওপর নির্ভর করে আগাম নির্বাচনের বিষয়টি। তারা যদি আগাম নির্বাচনের ব্যাপারে বলে, তখন আমরা পারব। ৯০ দিনের সময় আছে। আমাদের ব্যালট বাক্স, যা যা দরকার হাতে আছে, শুধু পেপারওয়ার্কগুলো লাগবে।’
এর আগে নির্বাচন ভবনে ইসির সঙ্গে বৈঠক করেন বাংলাদেশে নিযুক্ত ইউরোপীয় ইউনিয়নের রাষ্ট্রদূত রেনসে টেরিংক। বৈঠকের বিষয়ে সিইসি বলেন, ইসির ওপর ইউরোপীয় ইউনিয়নের পূর্ণ আস্থা আছে। ইসি ইইউকে আশ্বস্ত করেছে, ভোটের সুষ্ঠু পরিবেশ বজায় থাকবে। সুষ্ঠু নির্বাচনের জন্য ইসি প্রতিজ্ঞাবদ্ধ। এ বিষয়ে কোনো আপস হবে না।
সিইসি বলেন, ইইউ জানতে চেয়েছিল, আগামী নির্বাচনে ইভিএম ব্যবহার করা হবে কি না, তাদের জানানো হয়েছে, একাদশ সংসদ নির্বাচনে ইভিএম ব্যবহার করা সম্ভব হবে না। ইসি এ জন্য প্রস্তুত নয়। ইইউ আগামী নির্বাচনে প্রয়োজনীয় সহযোগিতার বিষয়ে আশ্বাস দিয়েছে।
বৈঠক শেষে ইইউর নবনিযুক্ত রাষ্ট্রদূত রেনসে টেরিংক বলেন, তাঁরা সুষ্ঠু ও অংশগ্রহণমূলক নির্বাচন দেখতে চান। তাঁরা আশা করেন, একটা ভালো নির্বাচনের জন্য ইসি গুরুত্বপূর্ণ ভূমিকা রাখবে।
