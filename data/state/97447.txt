
কিশোরগঞ্জের হাওরবেষ্টিত নিকলী উপজেলার সিংপুর ইউনিয়নে ধনু নদে প্রবল ও আফাল (বাতাসের কারণে উত্তাল ঢেউ) শুরু হয়েছে। এতে ভাঙন শুরু হওয়ায় গত সাত দিনে একটি গ্রামের শতাধিক বসতভিটা নদীতে বিলীন হয়ে গেছে। হুমকির মুখে পড়েছে সিংপুর সরকারি প্রাথমিক বিদ্যালয়ের ভবন, ইউনিয়ন পরিষদ, একটি মাদ্রাসা ও কয়েক শ বসতঘর।গতকাল বুধবার সরেজমিনে দেখা গেছে, সিংপুর গ্রামের বড় হাটি ও ভোলা পাড়ার যেসব স্থানে কয়েক দিন আগেও বসতি ছিল সেখানে পানি থইথই করছে। ধনু নদের ভাঙনে বিলীন হয়ে গেছে সিংপুরের বেশির ভাগ জনপদ। বাড়ছে নিঃস্ব মানুষের সংখ্যা। ভাঙনকবলিত এলাকার মানুষেরা মানবেতর জীবনযাপন করছে। সেখানে খাদ্য ও বিশুদ্ধ পানির তীব্র সংকট দেখা দিয়েছে।সরেজমিনে আরও দেখা গেছে, স্থানীয় লোকজন বাঁশ এবং কচুরিপানা দিয়ে ভাঙন রোধে প্রাণপণ চেষ্টা চালাচ্ছে। ভিটেহারা অনেক মানুষ খোলা আকাশের নিচে বসবাস করছে।সিংপুর গ্রামের ভোলাহাটি পাড়ার বাসিন্দা নরু মিয়া, মাজু মিয়া, সাইদুর রহমানসহ কয়েকজন বলেন, ‘বর্ষাকালে একদিকে কোনো কাজ নেই, অন্যদিকে নদীভাঙনে ভিটে হারিয়ে আমরা অসহায় হয়ে পড়েছি।’সিংপুর ইউনিয়নের স্বাস্থ্যকর্মী ইমাম হোসেন বলেন, গত জানুয়ারিতেও ভোলা পাড়ায় ৬৫টি পরিবার বাস করত। সাত দিনের নদীভাঙনে গ্রামটি একেবারে বিলীন হয়ে গেছে। বড় হাটি গ্রামের পরিবার ছিল ৪৩টি। সাত দিনের ভাঙনে সবগুলো পরিবারের বসতভিটা নদীতে বিলীন হয়ে গেছে। ১৯৯৬ সালে সিংপুর গ্রামের পরিবারসংখ্যা ছিল ১৪ হাজার। প্রতিবছর নদীভাঙনে বর্তমানে পরিবারসংখ্যা হবে প্রায় ৯ হাজার। ওই ৫ হাজার পরিবার লোক নদীভাঙনের কবলে পড়ে অন্য জায়গায় চলে গেছে।সিংপুর ইউনিয়ন পরিষদের (ইউপি) চেয়ারম্যান জহিরুল ইসলাম বলেন, ‘১২ জুলাই থেকে ধনু নদে ভাঙন শুরু হয়েছে। গতকাল বুধবার পর্যন্ত ভাঙনে ইউনিয়নের প্রায় শতাধিক বসতভিটা নদীগর্ভে বিলীন হয়ে গেছে। একমাত্র সরকারি প্রাথমিক বিদ্যালয়টি ভেঙে যাচ্ছে। আমি ১৪ জুলাই বিষয়টি নিয়ে উপজেলা মাসিক উন্নয়ন কমিটির সভায় আলোচনা করেছি।’উপজেলা নির্বাহী কর্মকর্তা (ইউএনও) মো. মাহবুব আলম বলেন, ‘বিষয়টি আমি জেলা প্রশাসককে জানাব। কাল (আজ বৃহস্পতিবার) আমি সরেজমিনে সিংপুর যাব এবং সেখান থেকে ফিরে এসে মন্ত্রণালয়ে সাহায্য চেয়ে লিখিত আবেদন করব।’
