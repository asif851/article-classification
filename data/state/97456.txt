
শরীয়তপুর সদর উপজেলা পরিষদের ভাইস চেয়ারম্যানের সমর্থকেরা জেলা ছাত্রলীগের সাবেক সহসভাপতি তাজুল ইসলাম সরকারকে কুপিয়ে আহত করেছেন।গতকাল মঙ্গলবার জেলা শহরের আমিনবাগ এলাকায় ওই ঘটনা ঘটে। এ সময় আরও চারজন আহত হন।সদর থানার পুলিশ ও প্রত্যক্ষদর্শী সূত্রে জানা যায়, উপজেলা পরিষদের নির্বাচনকে কেন্দ্র করে সদর উপজেলার ভাইস চেয়ারম্যান আলমগীর হোসেন হাওলাদারের সঙ্গে তাজুল ইসলাম সরকারের বিরোধ চলছিল। গতকাল দুপুরে আলমগীরের সমর্থকেরা আমিনবাগ এলাকায় তাজুলের বাসার কাছে তাঁর ওপর হামলা চালান। তাঁরা ধারালো অস্ত্র দিয়ে তাঁকে কুপিয়ে জখম করেন। এ সময় তাজুলকে বাঁচাতে এসে পরিবারের চারজন আহত হন। পরে স্থানীয় ব্যক্তিরা তাঁদের শরীয়তপুর সদর হাসপাতালে ভর্তি করেন। তাজুলের অবস্থার অবনতি ঘটলে তাঁকে ঢাকায় নেওয়া হয়। পরে পুলিশ আলমগীরের বাড়িতে অভিযান চালিয়ে ১১টি ককটেল, ছয়টি সামুরাই, একটি কুড়াল, দুটি টেঁটা ও একটি ঢাল উদ্ধার করে।
