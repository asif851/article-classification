
স্মার্টফোনের জন্য কম্পিউটারে মতো ৬৪বিট সংস্করণের প্রসেসর আনার পরিকল্পনা করছে চিপ নির্মাতা প্রতিষ্ঠান কোয়ালকম।মোবাইল পণ্যকে আরও বেশি ফিচার সুবিধা দিতে এবং দক্ষতা বাড়াতে এ উদ্যোগের কথা জানিয়েছে মার্কিন সেমিকন্ডাক্টার নির্মাতা প্রতিষ্ঠানটি। এক খবরে এ তথ্য জানিয়েছে বার্তা সংস্থা রয়টার্স।কোয়ালকম জানিয়েছে, ‘স্ন্যাপড্রাগন ৪১০’ নামে কোয়ালকম ৬৪ বিটের যে চিপটি তৈরি করবে তা ফোরজি সুবিধা সমর্থন করবে। সাশ্রয়ী দামের স্মার্টফোনে এ চিপটি ব্যবহার করা যাবে। ৬৪ বিট প্রযুক্তি ৩২ বিটের তুলনায় আরও উন্নত অ্যাপ্লিকেশন ও গ্রাফিকস সুবিধা দিতে পারে।কোয়ালকমের কর্মকর্তা মিশেল লেডন লি জানিয়েছেন, ফোরজি ছাড়াও ৬৪বিট প্রযুক্তি কোয়ালকমের পণ্যের মান হিসেবে দাঁড়াবে।এদিকে প্রযুক্তিগবেষকেরা বলছেন, কম্পিউটারের প্রযুক্তির পাশাপাশি ৬৪বিট চিপ এখন মোবাইল বিশ্বেও জনপ্রিয়তা পাচ্ছে। মার্কিন প্রযুক্তিপণ্য নির্মাতা অ্যাপল তাদের আইফোনের মাধ্যমে স্মার্টফোনে ৬৪বিট প্রসেসরের চল শুরু করে। তবে কোয়ালকমের দাবি, তাদের তৈরি ৬৪বিটের প্রসেসর ল্যাপটপ, ডেস্কটপ, সার্ভার ও মোবাইল ফোনের মধ্যে প্রসেসরের যে পার্থক্য তা ঘুচাতে সক্ষম হবে।অ্যাপল ছাড়াও শিগগিরই ৬৪বিট প্রযুক্তির স্মার্টফোন বাজারে আনার কথা জানিয়েছে দক্ষিণ কোরিয়ার প্রতিষ্ঠান স্যামসাং।কোয়ালকম ছাড়াও আগামী বছরের শুরুতেই বে ট্রেইল নামের অ্যাটম চিপ ও ৬৪ বিট সংস্করণের অ্যান্ড্রয়েড অপারেটিং সিস্টেমনির্ভর একটি ট্যাবলেট বাজারে আসছে বলে জানিয়েছে চিপ নির্মাতাপ্রতিষ্ঠান ইনটেল।
এদিকে, ইনটেলের প্রধান নির্বাহী ব্রায়ান ক্রেরসানিস জানিয়েছেন, ইনটেল কর্তৃপক্ষ অ্যান্ড্রয়েড ওসের ৬৪ বিট সংস্করণ তৈরি করছে, যা প্রতিষ্ঠানটির বে ট্রেইল চিপের সঙ্গে কাজ করবে। আগামী বছরের প্রথম প্রান্তিকে ৬৪ বিট সংস্করণের উইন্ডোজ ৮.১ অপারেটিং সিস্টেম সমর্থনযোগ্য বে ট্রেইল উন্মুক্ত করার পর অ্যান্ড্রয়েডের ক্ষেত্রেও ৬৪ বিট সংস্করণ সমর্থনযোগ্য চিপ উন্মুক্ত করা হবে।
বে ট্রেইল চিপযুক্ত অ্যান্ড্রয়েড ট্যাবগুলোর দাম হবে হাতের নাগালে। মাত্র ১৫০ মার্কিন ডলার দামে ৬৪বিটের অ্যান্ড্রয়েড ট্যাব বাজারে আসবে। এ ছাড়াও কোয়ালকমের তৈরি চিপ বাজারে এলে স্মার্টফোনের দামও কমতে পারে।
 
