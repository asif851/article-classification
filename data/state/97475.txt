
সচিবালয়ে আজ রোববার মন্ত্রিসভার বৈঠকে যোগ দেননি ক্ষমতাসীন মহাজোটের অন্যতম শরিক জাতীয় পার্টির (জাপা) সাংসদ ও বাণিজ্যমন্ত্রী জি এম কাদের।মন্ত্রিসভার আজকের বৈঠকে জি এম কাদেরের অনুপস্থিত থাকার বিষয়টি প্রথম আলো ডটকমকে নিশ্চিত করেছেন মন্ত্রীর এপিএস মো. তৈয়ব।মন্ত্রিসভার বৈঠক শেষে মন্ত্রিপরিষদ সচিব মোহাম্মদ মোশাররাফ হোসাইন ভূইঞা সাংবাদিকদের জানিয়েছেন, অনিবার্য কারণে জি এম কাদের আজকের বৈঠকে আসতে পারেননি।তবে আরেকটি সূত্র বলেছে, চোখে অস্ত্রোপচার হওয়ায় চিকিত্সকেরা মন্ত্রীকে দুই সপ্তাহ বিশ্রাম নিতে বলেছেন। তাই তিনি বিশ্রামে আছেন।মন্ত্রিসভার সদস্যরা ১১ নভেম্বর একযোগে পদত্যাগপত্র জমা দিয়েছেন। তাঁরা বলেছেন, সর্বদলীয় সরকার গঠনের পথ সুগম করতে তাঁরা এ পদক্ষেপ নিয়েছেন। প্রধানমন্ত্রী পদত্যাগপত্র গ্রহণ করে রাষ্ট্রপতির কাছে না পাঠানো পর্যন্ত তাঁরা দাপ্তরিক ও নির্বাহী দায়িত্ব পালন করে যাবেন।সংবিধান অনুযায়ী কোনো মন্ত্রী পদত্যাগ করামাত্রই তা কার্যকর হওয়ার কথা। পদত্যাগের পর এ পর্যন্ত আর সচিবালয়ে যাননি বাণিজ্যমন্ত্রী।গতকাল শনিবার সকালে রাজধানীর ইঞ্জিনিয়ার্স ইনস্টিটিউশন মিলনায়তনে জাতীয় যুব সংহতির সম্মেলনে জাপার চেয়ারম্যান এইচ এম এরশাদ বলেন, ‘মহাজোটের সঙ্গে জাতীয় পার্টির সম্পর্ক ছিল আমার ভাইয়ের (জি এম কাদের) কারণে। আমার ভাই মন্ত্রিসভা থেকে পদত্যাগ করেছে। তাই আমি মহাজোটের সঙ্গে সেভাবে আর নেই। শিগগির নতুন জোট গঠন করব। প্রেস কনফারেন্স করে আমি তার ঘোষণা দেব।’
