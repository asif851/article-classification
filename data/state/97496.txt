
আন্তর্জাতিক রীতি অনুসরণ করে পরমাণু শক্তির শান্তিপূর্ণ ব্যবহার, উন্নয়ন ও প্রসারের লক্ষ্যে ‘বাংলাদেশ পরমাণু শক্তি কমিশন বিল-২০১৭’ জাতীয় সংসদে পাস হয়েছে। বুধবার জাতীয় সংসদে বিলটি পাস হয়।
১৯৭৩ সালের ‘বাংলাদেশ অ্যাটমিক এনার্জি কমিশন অর্ডার’ বাতিল করে বাংলায় নতুন আইন করার জন্য এই বিল পাস হলো।
বিলটি পাসের প্রস্তাব করেন বিজ্ঞান ও প্রযুক্তিমন্ত্রী ইয়াফেস ওসমান। পরে তা কণ্ঠভোটে পাস হয়। এর আগে বিলের ওপর দেওয়া জনমত যাচাই-বাছাই কমিটিতে পাঠানো এবং সংশোধনী প্রস্তাবগুলো নাকচ হয়।
বিলে বলা হয়েছে, বিজ্ঞান ও প্রযুক্তি বিষয়ে অভিজ্ঞতাসম্পন্ন একজন চেয়ারম্যান ও চারজন সদস্যের সমন্বয়ে একটি কমিশন গঠিত হবে। সরকার-নির্ধারিত শর্তে তাঁরা নিযুক্ত হবেন, চেয়ারম্যান হবেন সংস্থার প্রধান। এই কমিশন খাদ্য, কৃষি, স্বাস্থ্য, চিকিৎসা, পরিবেশ ও শিল্পের ক্ষেত্রে পরমাণু শক্তির শান্তিপূর্ণ ব্যবহারের প্রসার, ইলেকট্রনিক যন্ত্রপাতির নকশা ও প্রযুক্তি এবং ব্যবহারিক সামগ্রীর উন্নয়ন করবে।
বিলে বলা হয়েছে, পরমাণু শক্তি কমিশন পারমাণবিক বিদ্যুৎকেন্দ্র ও বিদ্যুৎ উৎপাদন সম্পর্কিত উন্নয়ন প্রকল্পের বাস্তবায়ন ও তা থেকে বিদ্যুৎ উৎপাদন এবং মহাকাশ ও ঊর্ধ্ব বায়ুমণ্ডলীয় গবেষণা এবং ভারী ও পারমাণবিক খনিজ অনুসন্ধান, আহরণ ও বাণিজ্যিকীকরণ-সংক্রান্ত কার্যক্রম পরিচালনার উদ্দেশ্যে গবেষণাসহ সব কাজ করবে।
নজরুল ইনস্টিটিউট বিল সংসদেবুধবার সংস্কৃতিমন্ত্রী আসাদুজ্জামান নূর ‘নজরুল ইনস্টিটিউট বিল-২০১৭’ সংসদে উত্থাপন করেন। পরে বিলটি ৩০ দিনের মধ্যে পরীক্ষা করে সংসদে প্রতিবেদন দেওয়ার জন্য সংস্কৃতি মন্ত্রণালয় সম্পর্কিত সংসদীয় স্থায়ী কমিটিতে পাঠানো হয়। ১৯৮৪ সালের সামরিক আমলে করা ‘নজরুল ইনস্টিটিউট অর্ডিন্যান্স’ রহিত করে নতুন করে বাংলায় আইন করতে বিলটি সংসদে উত্থাপন করা হয়েছে।
