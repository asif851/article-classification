
কুমিল্লা বিশ্ববিদ্যালয়ে ভর্তি-ইচ্ছুক পরীক্ষার্থীদের স্বাগত জানাতে গিয়ে আজ শুক্রবার সকাল ১০টার দিকে ছাত্রলীগের দুই পক্ষের মধ্যে হামলা ও পাল্টাপাল্টি ধাওয়ার ঘটনা ঘটেছে। এতে দুই পক্ষের কমপক্ষে ছয়জন আহত হয়েছেন।
বিশ্ববিদ্যালয়ের পাশে কুমিল্লা কোর্টবাড়ি সড়কের ল্যাবরেটরি স্কুল প্রাঙ্গণে ভর্তি পরীক্ষা শুরু হওয়ার সময় পাল্টাপাল্টি ধাওয়ার ঘটনা ঘটে। আহত ব্যক্তিরা কুমিল্লা সদরের বিভিন্ন হাসপাতালে চিকিৎসাধীন।
এ ঘটনার জন্য পরস্পরকে দায়ী করেছেন বিশ্ববিদ্যালয় শাখা ছাত্রলীগের সভাপতি ও সাধারণ সম্পাদক। ছাত্রলীগের সভাপতি নাজমুল হাসানের ভাষ্য, সাধারণ সম্পাদক রেজা ই এলাহীর সমর্থকেরা এ ঘটনার জন্য দায়ী।
এ ব্যাপারে ছাত্রলীগের সাধারণ সম্পাদক রেজা ই এলাহীর ভাষ্য, সভাপতি নাজমুল হাসানের সমর্থক কিছু বহিরাগত লোকজন ঘটনার জন্য দায়ী।
বিশ্ববিদ্যালয়ের প্রক্টর মোহাম্মদ আইনুল হক বলেন, ভর্তি পরীক্ষা শুরু হওয়ার আগে কোর্টবাড়ি সড়কের সামনে ভর্তি-ইচ্ছুক শিক্ষার্থীদের স্বাগত জানাতে জড়ো হন ছাত্রলীগের নেতা-কর্মীরা। এ সময় একপক্ষ আরেক পক্ষের ওপর হামলা চালায়। তাদের মধ্যে পাল্টাপাল্টি ধাওয়ার ঘটনা ঘটে। এতে বিশ্ববিদ্যালয় শাখা ছাত্রলীগের যুগ্ম সাধারণ সম্পাদক রেজাউল ইসলামসহ অন্তত ছয়জন আহত হন। তবে ভর্তি পরীক্ষায় কোনো সমস্যা হয়নি।
কুমিল্লা মডেল থানার ভারপ্রাপ্ত কর্মকর্তা (ওসি) প্রশান্ত পাল খবরের সত্যতা নিশ্চিত করেছেন।
