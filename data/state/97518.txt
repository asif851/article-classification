
জাতীয় সংসদের বিরোধী দলকে গুরুত্ব না দিয়ে বিএনপির সঙ্গে বৈঠক করাকে চীনের প্রেসিডেন্ট সি চিন পিংয়ের একটি ইশারা বলে মনে করে বিএনপি। দলটির স্থায়ী কমিটির সদস্য খন্দকার মোশাররফ হোসেন বলেছেন, ‘বাংলাদেশের সংসদ নির্বাচিত নয় বলে সংসদের বিরোধী দলকে গুরুত্ব দেননি চীনের প্রেসিডেন্ট সি চিন পিং। তিনি বিএনপির চেয়ারপারসন খালেদা জিয়াকে গুরুত্ব দিয়েছেন। এর মাধ্যমে সি বাংলাদেশের জনগণের জন্য একটা বার্তা ও ইশারা দিয়ে গেছেন।’
আজ শনিবার ঢাকা রিপোর্টার্স ইউনিটির (ডিআরইউ) মিলনায়তনে এক আলোচনা সভায় খন্দকার মোশাররফ এই মন্তব্য করেন। ‘চীনের প্রেসিডেন্টের বাংলাদেশ সফর ভূ-আঞ্চলিক রাজনীতির নতুন বার্তা’ শীর্ষক এই আলোচনার আয়োজন করে জাতীয় গণতান্ত্রিক পার্টি (জাগপা)।
বিএনপি নেতা খন্দকার মোশাররফ বলেন, অন্য দেশের রাষ্ট্রপ্রধানেরা দেশে এলে সরকারপ্রধান, রাষ্ট্রপতি, সংসদের বিরোধী দলের সঙ্গে সাক্ষাৎ করেন। কিন্তু চীনের প্রেসিডেন্ট সংসদের বিরোধী দলের সঙ্গে বৈঠক না করে পরিষ্কার বার্তা দিয়ে গেছেন।
মোশাররফ বলেন, চীনের প্রেসিডেন্টের এই সফর গুরুত্বপূর্ণ ও তাৎপর্যপূর্ণ। বাংলাদেশের যেকোনো সংকটে চীন জনগণের পাশে আছে বলে সি চিন পিং বার্তা দিয়ে গেছেন। জনগণের উন্নয়নে চীন পাশে থাকবে। মোশাররফ চীনের সহযোগিতায় সোনাদিয়ায় গভীর সমুদ্রবন্দর নির্মাণ ও এশিয়ান হাইওয়ে বাস্তবায়নের আহ্বান জানান।
অন্যদের মধ্যে জাগপার সভাপতি শফিউল আলম প্রধান, সাধারণ সম্পাদক খন্দকার লুৎফর রহমান প্রমুখ উপস্থিত ছিলেন।
