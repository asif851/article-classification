
রাজধানীর মগবাজারের একটি আবাসিক হোটেলে বৃহস্পতিবার দুপুরে পুলিশের গুলিতে রবিউল ইসলাম ওরফে নয়ন (২৬) নামের ছাত্রদলের এক নেতা আহত হয়েছেন। পুলিশ পাহারায় তাকে ঢাকা মেডিকেল কলেজ হাসপাতালে ভর্তি করা হয়েছে। তিনি মোহাম্মদপুর থানা ছাত্রদলের আহ্বায়ক।
পুলিশ হেফাজতে থাকা রবিউল প্রথম আলোর কাছে দাবি করেন, তিনি মগবাজারের একটি হোটেলে দুপুরের খাবার খাচ্ছিলেন। এ সময় পুলিশ তাঁকে ধরে হোটেলকক্ষে নিয়ে তার বাম পায়ের হাঁটুতে অস্ত্র ঠেকিয়ে গুলি করেছে। তবে রমনা থানার ভারপ্রাপ্ত কর্মকর্তা (ওসি) মশিউর রহমান বলেন, রবিউলের করা গুলির জবাবে পুলিশের পাল্টা গুলিতে তিনি আহত হন। তাঁর কাছ থেকে একটি বিদেশি পিস্তল ও পাঁচটি গুলি উদ্ধার করা হয়েছে। তিনি রমনা ও শাহবাগ থানার গাড়ি পোড়ানোর চারটি মামলার অভিযোগপত্রভুক্ত আসামি। রমনা থানার পুলিশ বলেছে, আজ দুপুরে পুলিশ জানতে পারে গাড়ি পুড়িয়ে মানুষ হত্যা মামলার আসামি রবিউল মগবাজারের বৈকালী আবাসিক হোটেলে উঠেছেন। এই তথ্যের ভিত্তিতে রমনা থানার ভারপ্রাপ্ত কর্মকর্তা (ওসি) মশিউর রহমানের নেতৃত্বে একদল পুলিশ হোটেলের ৩০৪ নম্বর কক্ষে কড়া নাড়ে। কিন্তু তিনি ভেতর থেকে দরজা খোলেননি। একপর্যায়ে পুলিশ ধাক্কা দিয়ে দরজা খুলে ভেতরে ঢুকলে রবিউল পুলিশকে লক্ষ্য করে গুলি চালায়। পুলিশ পিস্তল দিয়ে গুলি ছুড়লে তাঁর বাম পায়ের হাঁটুতে গুলি লাগে। এ সময় তাঁর কাছ থেকে একটি পিস্তল ও পাঁচটি গুলি উদ্ধার করে। পরে আহত রবিউলকে গ্রেপ্তার করে ঢাকা মেডিকেল কলেজ হাসপাতালে ভর্তি করা হয়।
