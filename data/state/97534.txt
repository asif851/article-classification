
জাতীয় পার্টির চেয়ারম্যান হুসেইন মুহম্মদ এরশাদ আজ মঙ্গলবার জাতিসংঘের সফররত বিশেষ দূত অস্কার ফার্নান্দেজ তারানকো মারফত জাতিসংঘের মহাসচিব বান কি মুনকে চিঠি পাঠিয়েছেন। ওই বিশেষ চিঠি তারানকো বরাবর পৌঁছে দিয়েছেন এরশাদের বিশেষ সহকারী ববি হাজ্জাজ।নির্বাচন নিয়ে কিছু সুনির্দিষ্ট প্রস্তাব উত্থাপনের পাশাপাশি এরশাদের চিঠিতে জাতিসংঘকে ধন্যবাদ জানানো হয়েছে।ববি হাজ্জাজের নেতৃত্বে একটি প্রতিনিধিদল আজ দুপুরে রাজধানীর সোনারগাঁও হোটেলে তারানকোর সঙ্গে দেখা করার জন্য অপেক্ষা করে। এ সময় তারানকো অন্য একটি বৈঠকে ব্যস্ত ছিলেন। ববি জাতিসংঘের বাংলাদেশি কর্মকর্তার কাছে চিঠিটি দিয়ে যান।চিঠিতে কী লেখা আছে, সে সম্পর্কে ববি বিস্তারিত কিছু জানাননি। তবে, দেশের সাম্প্রতিক সংকট নিরসনে সুনির্দিষ্ট কিছু সুপারিশ এতে রয়েছে। এ চিঠিতে বলা হয়েছে, সব দলের অংশগ্রহণ ছাড়া গ্রহণযোগ্য নির্বাচন হবে না। এ ছাড়া সংবিধানের মধ্যে থেকে কীভাবে সবার কাছে গ্রহণযোগ্য নির্বাচন করা যায়, সে সম্পর্কেও বলা হয়েছে। বাংলাদেশের রাজনৈতিক সংকট সমাধানে উদ্যোগ নেওয়ায় এরশাদ জাতিসংঘকে চিঠি দিয়ে ধন্যবাদ জানিয়েছেন। গত শনিবার এইচ এম এরশাদের সঙ্গে জাতিসংঘের বিশেষ দূত অস্কার ফার্নান্দেজ তারানকো বৈঠক করেন।
