
নারায়ণগঞ্জের আড়াইহাজার উপজেলায় কৃষ্ণ মন্দিরের পুরোহিতকে পিটিয়ে স্বর্ণালংকার, টাকা ও মূল্যবান মালামাল লুট করা হয়েছে বলে অভিযোগ উঠেছে। গতকাল শুক্রবার দিবাগত রাত আড়াইটার দিকে উপজেলার গোপালদী পৌরসভার উলুকান্দী কৃষ্ণ মন্দিরে এ ঘটনা ঘটে। 
কৃষ্ণ মন্দির কমিটির সভাপতি শান্তি ভূষণ সাহা সাংবাদিকদের বলেন, রাত আড়াইটার দিকে ১০ থেকে ১২ জন মুখোশধারী দুর্বৃত্ত কৃষ্ণ মন্দিরের পুরোহিতের থাকার ঘরের দরজা ভেঙে ভেতরে প্রবেশ করে। এরপর অস্ত্রের মুখে পুরোহিত তনয় গোস্বামীকে জিম্মি করে পেটাতে থাকে। এরপর তাঁর কাছ থেকে মন্দিরের চাবি নিয়ে হাত-পা ও চোখ বেঁধে মন্দিরের সামনে ফেলে রাখা হয়। পরে তারা মন্দিরের ভেতরে ঢুকে কয়েকটি মূর্তিকে পরিয়ে রাখা স্বর্ণালংকার ও বাক্স ভেঙে নগদ ২০ হাজার টাকাসহ বেশ কিছু মালামাল লুট করে নিয়ে যায়। পুরোহিত তনয় গোস্বামী বলেন, ডাকাতদের মুখে মুখোশ থাকায় তিনি কাউকেই চিনতে পারেননি। আড়াইহাজার থানার ভারপ্রাপ্ত কর্মকর্তা (ওসি) সাখাওয়াত হোসেন প্রথম আলোকে বলেন, ডাকাতির সঙ্গে জড়িতদের শনাক্তের চেষ্টা চলছে। এ ঘটনায় আইনানুগ ব্যবস্থা নেওয়া হচ্ছে।
