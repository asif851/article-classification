
৩৫তম বিসিএসের লিখিত পরীক্ষার ফল প্রকাশ করেছে সরকারি কর্মকমিশন (পিএসসি)। আজ বুধবার পিএসসির ওয়েবসাইটে এ ফল প্রকাশ করা হয়। ফলাফলে দেখা গেছে, মোট ৬ হাজার ৮৮ জন উত্তীর্ণ হয়েছেন।
পিএসসি সূত্র জানায়, এই বিসিএসের প্রিলিমিনারি পরীক্ষায় ২০ হাজার ৩৯১ জন উত্তীর্ণ হয়েছিলেন।৩৫তম বিসিএস পরীক্ষায় অংশ নিতে ২ লাখ ৪৪ হাজার ১০৭ জন প্রার্থী আবেদন করেন। অতীতে কোনো বিসিএসে এত বেশি সংখ্যক প্রার্থী আবেদন করেননি। ১ হাজার ৮০৩টি শূন্যপদে নিয়োগ দিতে ২০১৪ সালের ২৩ সেপ্টেম্বর ৩৫তম বিসিএসের বিজ্ঞপ্তি প্রকাশ করে পিএসসি।উল্লেখ্য, ৩৪ ও ৩৫তম বিসিএসে কারিগরি ও পেশাগত ক্যাডারে শূন্যপদে মুক্তিযোদ্ধা, নারী কিংবা নৃতাত্ত্বিক কোটায় কাউকে না পাওয়া গেলে মেধা তালিকা থেকে তা পূরণ করা হবে।গত সোমবার মন্ত্রিসভার বৈঠকে কোটা শিথিলের এই প্রস্তাব অনুমোদন করা হয়। বৈঠক শেষে মন্ত্রিপরিষদ সচিব মোহাম্মদ শফিউল আলম সাংবাদিকদের বলেন, নিয়োগ হয়ে যাওয়া ৩৪তম বিসিএসে কারিগরি ও পেশাগত ক্যাডারে কোটার বিপরীতে ৬৭২টি শূন্য পদ রয়েছে। এই পদগুলো ৩৫তম বিসিএসের মেধা তালিকা থেকে অগ্রাধিকারের ভিত্তিতে পূরণ করা হবে। অন্যদিকে ৩৫তম বিসিএসে মোট ১ হাজার ৮০৩টি পদে নিয়োগ দেওয়া হবে। এই বিসিএসেও কারিগরি ও পেশাগত ক্যাডারে কোটার বিপরীতে যোগ্য লোক না পাওয়া গেলে সেগুলোও এই বিসিএসের মেধা তালিকা থেকে পূরণ করা হবে।
