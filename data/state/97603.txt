
‘বিশ্ব ভালোবাসা দিবসে সুন্দরবনকে ভালোবাসুন’ স্লোগান নিয়ে সুন্দরবন দিবস পালনের উদ্যোগ নেওয়া হয়েছে। ১৪ ফেব্রুয়ারি বিশ্ব ভালোবাসা দিবসে বরাবরের মতো দিবসটি পালন করা হবে। এর প্রধান আয়োজক বন বিভাগ ও সুন্দরবন একাডেমি। এ ছাড়া খুলনা বিশ্ববিদ্যালয়, খুলনা প্রেসক্লাবসহ কয়েকটি বেসরকারি সংস্থা এ আয়োজনের সঙ্গে যুক্ত রয়েছে। দিবসটি উপলক্ষে তিন দিনব্যাপী কর্মসূচি নেওয়া হয়েছে। আজ রোববার চিত্রাঙ্কন ও বক্তৃতা প্রতিযোগিতার মধ্য দিয়ে শুরু হবে কর্মসূচি। সুন্দরবন একাডেমির পরিচালক ফারুক আহমেদ বলেন, ১৪ ফেব্রুয়ারি পাঁচ শতাধিক শিক্ষার্থী নগরের জাতিসংঘ শিশুপার্কে সকাল নয়টায় সুন্দরবন দিবসের মূল কর্মসূচিতে অংশ নেবে। এ ছাড়া সোমবার আয়োজকদের পক্ষ থেকে সংবাদ সম্মেলন হবে।
