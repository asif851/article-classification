
 
লাখো মানুষ নিয়ে দুর্নীতিবিরোধী মানববন্ধন করবে দুর্নীতি দমন কমিশন (দুদক)। কাল শুক্রবার সকাল ১০টা থেকে বেলা ১১টা পর্যন্ত ৬৪ জেলায় এই মানববন্ধন হবে।
দুদকের উপপরিচালক (জনসংযোগ) প্রণব কুমার ভট্টাচার্য প্রথম আলোকে বলেন, সমাজে সততা ও নিষ্ঠাবোধ তৈরি এবং দুর্নীতিবিরোধী সামাজিক আন্দোলন গড়ার লক্ষ্যে সংস্থার প্রতিরোধ কার্যক্রমের অংশ হিসেবে এই মানববন্ধনের আয়োজন করা হয়েছে।
প্রণব কুমার ভট্টাচার্য জানান, মানববন্ধনে দেশের প্রায় ২২ হাজার শিক্ষাপ্রতিষ্ঠানে দুদক গঠিত সততা সংঘের সদস্য, শিক্ষার্থী (নবম ও দশম শ্রেণির), শিক্ষক, দুর্নীতি প্রতিরোধ কমিটির সদস্য, নাগরিক সমাজের প্রতিনিধি, গণমাধ্যমকর্মীসহ সমাজের সর্বস্তরের মানুষ অংশ নেবেন বলে আশা করা হচ্ছে।
দুদক সূত্র জানায়, কেন্দ্রীয়ভাবে রাজধানীর উত্তরা থেকে ফার্মগেট-বাংলামোটর-শাহবাগ-মত্স্য ভবন-কাকরাইল মোড়-বিজয়নগর হয়ে প্রেসক্লাব পর্যন্ত মানববন্ধন হবে।
জাতীয় প্রেসক্লাবের সামনে মানববন্ধনে সাধারণ মানুষের সঙ্গে অংশ নেবেন শিক্ষামন্ত্রী নুরুল ইসলাম নাহিদ, দুদক চেয়ারম্যান ইকবাল মাহমুদ, দুই কমিশনার নাসিরউদ্দীন আহমেদ ও এ এফ এম আমিনুল ইসলাম। এ ছাড়া শিক্ষাসচিবসহ ঊর্ধ্বতন সরকারি কর্মকর্তা ও কমিশনের কর্মকর্তারা এই মানববন্ধনে অংশ নেবেন।
দুদকের জনসংযোগ বিভাগ জানায়, কর্মসূচি বাস্তবায়নে সংস্থার জ্যেষ্ঠ কর্মকর্তাদের সঙ্গে গতকাল বুধবার বৈঠক করেছেন চেয়ারম্যান ইকবাল মাহমুদ। বৈঠকে তিনি বলেছেন, মানববন্ধনে প্রায় আড়াই লাখ শিক্ষার্থী অংশ নেবে। এর মধ্য দিয়ে দুর্নীতি প্রতিরোধে দৃঢ় প্রত্যয় ব্যক্ত হবে।
শিক্ষার্থী, শিক্ষক, পেশাজীবী, সরকারি কর্মকর্তা, জনপ্রতিনিধি, গণমাধ্যমকর্মী, সুশীল সমাজের প্রতিনিধিসহ সমাজের সব স্তরের মানুষকে দুর্নীতিবিরোধী সামাজিক আন্দোলনে অংশ নেওয়ার আহ্বান জানিয়েছেন দুদক চেয়ারম্যান।
ইকবাল মাহমুদ বলেছেন, দুদকের প্রত্যেক কর্মকর্তা-কর্মচারীকে স্বচ্ছতা ও জবাবদিহির রোল মডেল হিসেবে কাজ করতে হবে। দুদকের কোনো কর্মকর্তার ব্যক্তিগত নৈতিক স্খলনজনিত অপরাধে ছাড় দেওয়া হবে না।
সম্প্রতি দুদকের একজন কর্মচারীকে চাকরি থেকে বরখাস্ত করার বিষয়টি উল্লেখ করে দুদক চেয়ারম্যান বলেছেন, কেউ আইনের ঊর্ধ্বে নন।
