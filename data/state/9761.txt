
রাজধানীর মিরপুর ১ নম্বরে আজ বৃহস্পতিবার সকালে ট্রান্সফরমার বিস্ফোরণে ডেসকোর তিন বিদ্যুৎকর্মী দগ্ধ হয়েছেন। ঢাকা মেডিকেল কলেজ হাসপাতালের বার্ন ইউনিটে তাঁদের ভর্তি করা হয়েছে। একজনের অবস্থা আশঙ্কাজনক।দগ্ধ ব্যক্তিরা হলেন রকিবুল (২৬), সাজ্জাদ (১৮) ও জনি (১৮)। হাসপাতালের বার্ন ইউনিটের আবাসিক সার্জন পার্থশঙ্কর পাল বলেন, রকিবুলের শরীরের ৭৬, সাজ্জাদের ২২ ও জনির ২৬ শতাংশ পুড়ে গেছে। রকিবুলের অবস্থা আশঙ্কাজনক।ডেসকোর প্রকৌশলী মোশারফ হোসেনের ভাষ্য, আজ সকাল সাড়ে নয়টার দিকে মিরপুর ১ নম্বর পানির ট্যাংকির কাছে ডেসকোর ট্রান্সফরমার মেরামতের কাজ করছিলেন বিদ্যুৎকর্মীরা। হঠাৎ করে ট্রান্সফরমারটি বিস্ফোরিত হয়। এতে রকিবুল, সাজ্জাদ ও জনি দগ্ধ হন। বেলা ১১টার দিকে তাঁদের ঢাকা মেডিকেল কলেজ হাসপাতালের বার্ন ইউনিটে ভর্তি করা হয়।
