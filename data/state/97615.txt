
দেশের রাজা পুলিশ হলে প্রধানমন্ত্রী শেখ হাসিনা কোথায়—এমন প্রশ্ন তুলে প্রধানমন্ত্রীর পদত্যাগ দাবি করেছেন বিএনপির স্থায়ী কমিটির সদস্য গয়েশ্বর চন্দ্র রায়।
আজ শনিবার বিকেলে রাজধানীর নয়াপল্টন ভাসানী মিলনায়তনে ঢাকা মহানগর বিএনপির আহ্বায়ক কমিটির সভায় গয়েশ্বর এ কথা বলেন। গয়েশ্বর বলেন, সিটি করপোরেশনের এক কমকর্তাকে পুলিশ বেধড়ক লাঠিপেটা করে বলেছে মাছের রাজা ইলিশ আর দেশের রাজা পুলিশ। পুলিশ যখন দাবি করছে, তারা দেশের রাজা তাহলে শেখ হাসিনা কোথায়?নেতা-কর্মীদের পালিয়ে না থেকে ঐক্যবদ্ধভাবে আন্দোলনে নামার আহ্বান জানিয়ে গয়েশ্বর বলেন, সরকার রাজধানীতেই থাকে। রাজা রাজত্বের জন্য রাজধানী রক্ষার চেষ্টা করে। শেখ হাসিনা ৫ জানুয়ারির নির্বাচনে ঢাকা নিয়ন্ত্রণে রেখেছিলেন। নেতা-কর্মীদের উদ্দেশে তিনি বলেন, ‘সভায় স্লোগান তো দিলাম—জেলের তালা ভাঙব। ঘরে বসে কি জেলের তালা ভাঙা যায়? জেলের তালা ভাঙতে হলে যথাসময়ে যথাস্থানে থাকতে হয়।’১৮ জানুয়ারি জিয়াউর রহমানের জন্মদিনের আলোচনা সভা, ১৯ জানুয়ারি জিয়াউর রহমানের কবরে শ্রদ্ধা নিবেদন ও ২০ জানুয়ারি মির্জা আব্বাসসহ রাজনৈতিক নেতাকে আটকের প্রতিবাদ সভা সফল করার আহবান জানান গয়েশ্বর।ঢাকা মহানগরের যুগ্ম আহ্বায়ক কাজী আবুল বাশারের সভাপতিত্বে সভায় বিএনপির সমাজ কল্যান বিষয়ক সম্পাদক আবুল খায়ের ভূইয়া, যুব বিষয়ক সম্পাদক সৈয়দ মোয়াজ্জেম হোসেন আলাল, সহ সাংগঠনিক সম্পাদক আব্দুস সালাম আজাদ প্রমুখ বক্তব্য দেন।
