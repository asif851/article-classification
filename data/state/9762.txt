

মেরিল-প্রথম আলো পুরস্কার-২০১৫-এর অনুষ্ঠান আজ শুক্রবার বিকেল থেকে চলছে শেরেবাংলা নগরের বঙ্গবন্ধু আন্তর্জাতিক সম্মেলন কেন্দ্রের হল অব ফেমে। জমকালো এই অনুষ্ঠান শুরু হয়েছে বিকেল পাঁচটার দিকে। এবার এই পুরস্কার বিতরণীর ১৮ তম অনুষ্ঠান। দেশের সংস্কৃতিক্ষেত্রের নবীন ও খ্যাতিমান তারকাদের মিলনমেলায় পরিণত হয়েছে এই অনুষ্ঠানস্থল। 
এবার ‘আজীবন সম্মাননা পুরস্কার’ পেয়েছেন গুণী শিল্পী সারাহ্ বেগম কবরী। অনুষ্ঠানে তাঁর হাতে আজীবন সম্মাননার চেক ও ক্রেস্ট তুলে দেওয়া হয়। এ ছাড়া চলচ্চিত্র, টেলিভিশন ও সংগীত বিভাগে পাঠকদের ভোটে তারকা জরিপ পুরস্কার এবং বিচারকদের রায়ে সমালোচক পুরস্কার দেওয়া হয়।
পুরস্কার পেলেন যাঁরা...
আজীবন সম্মাননা পুরস্কার পেয়েছেন ২০১৫ সারাহ্ বেগম কবরী।
তারকা জরিপ পুরস্কার ২০১৫ ‘ছুঁয়ে দিলে মন’ গানের জন্য সেরা গায়কের পুরস্কার পেয়েছেন তাহসান। ‘ডানা কাটা পরী’ গানটির জন্য সেরা গায়িকা হয়েছেন ন্যান্‌সি। এ নিয়ে তিনি মোট সাতবার মেরিল-প্রথম আলো তারকা জরিপ পুরস্কার পেলেন। ‘আশিকি’ ছবিটির জন্য সেরা নবীন অভিনয়শিল্পীর (চলচ্চিত্র ও টেলিভিশন) পুরস্কার পেয়েছেন নুসরাত ফারিয়া। ‘সিকান্দার বক্স এখন নিজ গ্রামে’ নাটকের জন্য সেরা টিভি অভিনেতার পুরস্কার পেয়েছেন মোশাররফ করিম। আর ‘তিলোত্তমা তোমার জন্য’ নাটকে অভিনয় করে সেরা টিভি অভিনেত্রীর পুরস্কার পেয়েছেন তিশা। এবার ‘ছুঁয়ে দিলে মন’ ছবিটির জন্য সেরা চলচ্চিত্র অভিনেতার পুরস্কার পেয়েছেন আরিফিন শুভ। আর একই চলচ্চিত্রে অভিনয় করে সেরা চলচ্চিত্র অভিনেত্রীর পুরস্কার পেয়েছেন জাকিয়া বারী মম।
সমালোচক পুরস্কার ২০১৫ সমালোচকদের দৃষ্টিতে এবার শ্রেষ্ঠ চলচ্চিত্র পুরস্কার পেয়েছে ‘ছুঁয়ে দিলে মন’ ছবিটি। এই বিভাগে ‘অনিল বাগচীর একদিন’ চলচ্চিত্রের জন্য শ্রেষ্ঠ পরিচালকের পুরস্কার নিজের করে নিয়েছেন মোরশেদুল ইসলাম। আর একই চলচ্চিত্রে অভিনয় করে শ্রেষ্ঠ অভিনেতার পুরস্কার পেয়েছেন আরেফ সৈয়দ। ‘ছুঁয়ে দিলে মন’ চলচ্চিত্রে অভিনয় করে শ্রেষ্ঠ অভিনেত্রীর পুরস্কার উঠেছে জাকিয়া বারী মম’র হাতে। তারকা জরিপেও সেরা চলচ্চিত্র অভিনেত্রীর পুরস্কার পেয়েছেন মম। সমালোচকদের দৃষ্টিতে ‘অনিন্দিতা’ নাটকের জন্য সেরা টিভি চিত্রনাট্যকারের পুরস্কার পেয়েছেন আশরাফুল চঞ্চল। ‘জেগে ওঠার গল্প’ নাটকের জন্য সেরা টিভি নাটক নির্দেশকের পুরস্কার উঠেছে রেদওয়ান রনির হাতে। আর ‘শেফালি’ নাটকের জন্য সেরা টিভি অভিনেত্রীর পুরস্কার পেয়েছেন তিশা। তিনি তারকা জরিপেও সেরা অভিনেত্রীর পুরস্কার পেয়েছেন। ‘জেগে ওঠার গল্প’ নাটকের জন্য সেরা টিভি অভিনেতার পুরস্কার পেয়েছেন খন্দকার লেনিন।
আরও পড়ুন... 
আজীবন সম্মাননা পেলেন কবরীলাল গালিচা​য় তারকারা
