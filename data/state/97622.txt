
প্রধানমন্ত্রী শেখ হাসিনাকে বহনকারী বাংলাদেশ বিমানের উড়োজাহাজ যান্ত্রিক ত্রুটির কারণে তুর্কমেনিস্তানের আশখাবাদ আন্তর্জাতিক বিমানবন্দরে জরুরি অবতরণ করেছে। তবে মেরামত শেষে প্রধানমন্ত্রী ও তার সফরসঙ্গীদের নিয়ে ওই বিমানটি হাঙ্গেরির উদ্দেশে আবার যাত্রা করেছে।বিমান বাংলাদেশ এয়ারলাইনসের জনসংযোগ বিভাগের মহাব্যবস্থাপক শাকিল মেরাজ প্রথম আলোকে এ তথ্য জানান।আজ রোববার প্রধানমন্ত্রী ও তাঁর সফরসঙ্গীদের নিয়ে বিমান বাংলাদেশ এয়ারলাইনসের একটি ফ্লাইট সকাল নয়টায় বুদাপেস্টের উদ্দেশে হজরত শাহজালাল আন্তর্জাতিক বিমানবন্দর ত্যাগ করে। এরপরই সেটি তুর্কমেনিস্তানে বাংলাদেশ সময় বেলা আড়াইটায় জরুরি অবতরণ করে।
শাকিল মেরাজ বলেন, প্রধানমন্ত্রীকে বহনকারী বাংলাদেশ বিমানের বোয়িং-৭৭৭ ফ্লাইটটি বুদাপেস্ট যাওয়ার পথে যান্ত্রিক ত্রুটি দেখা দেয়। ফলে কাছের বিমানবন্দর হিসেবে ডাইভার্ট হয়ে তা তুর্কমেনিস্তানের আশখাবাদ আন্তর্জাতিক বিমানবন্দরে অবতরণ করে। সেখানে চারজন প্রকৌশলী উড়োজাহাজটির মেরামতের কাজ করেন এবং মেরামত শেষে বিমানটি কিছুক্ষণ পরীক্ষামূলক উড্ডয়ন করে। এরপর বিমানটি বুদাপেস্টের উদ্দেশে যাত্রা করে।
হাঙ্গেরির প্রেসিডেন্ট জানোস এডারের আমন্ত্রণে বুদাপেস্ট পানি সম্মেলন ২০১৬-এ যোগ দিতে চার দিনের সফরে সে দেশের উদ্দেশে আজ রোববার সকালে ঢাকা ত্যাগ করেন প্রধানমন্ত্রী শেখ হাসিনা। প্রধানমন্ত্রীর সফরসঙ্গী হিসেবে রয়েছেন স্থানীয় সরকার পল্লী উন্নয়ন ও সমবায়মন্ত্রী খন্দকার মোশাররফ হোসেন, পানিসম্পদমন্ত্রী আনিসুল ইসলাম মাহমুদ প্রমুখ।
প্রধানমন্ত্রী ও তাঁর সফরসঙ্গীদের বহনকারী বিমানটি স্থানীয় সময় বেলা ১টা ৪৫ মিনিটে (বাংলাদেশ সময় সন্ধ্যা ৬টা ৪৫ মিনিটে) বুদাপেস্টের ফিরেন্স লিজট আন্তর্জাতিক বিমানবন্দরে পৌঁছানোর কথা ছিল। তবে যান্ত্রিক ত্রুটিতে পড়ায় তা কিছুটা বিলম্বিত হতে পারে।
