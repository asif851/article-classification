
একাত্তরে মুক্তিযুদ্ধকালে আলবদর বাহিনীর উদ্যোক্তা আশরাফ হোসাইনসহ আটজনের বিরুদ্ধে গ্রেপ্তারি পরোয়ানা জারি করেছেন আন্তর্জাতিক অপরাধ ট্রাইব্যুনাল-২। তাঁরা সবাই জামালপুর জেলার বাসিন্দা।
বিচারপতি ওবায়দুল হাসানের নেতৃত্বাধীন তিন সদস্যের ট্রাইব্যুনাল-২ আজ সোমবার এ গ্রেপ্তারি পরোয়ানা জারি করেন। রাষ্ট্রপক্ষের কৌঁসুলি তাপস কান্তি বল তাঁদের বিরুদ্ধে গ্রেপ্তারি পরোয়ানা জারির আবেদন করেন। রাষ্ট্রপক্ষ বলছে, মুক্তিযুদ্ধকালে তাঁদের বিরুদ্ধে ১০ হাজার মানুষকে হত্যা এবং ৭৫ হাজার ঘরবাড়িতে লুট ও অগ্নিসংযোগের অভিযোগ রয়েছে।
পরোয়ানাভুক্ত আটজন হলেন—আশরাফ হোসাইন (৬৪), শরীফ আহমেদ (৭১), মো. আবদুল মান্নান (৬৬), মো. আবদুল বারী (৬২), মো. হারুন (৫৮), মো. আবুল হাশেম (৬৫), শামসুল হক (৭৫) ও এ কে এম ইউসুফ আলী (৮৩)। তাঁদের বিরুদ্ধে ৩০ মাচের্র মধ্যে তদন্তের অগ্রগতি প্রতিবেদন দাখিলের আদেশ দেওয়া হয়েছে।
