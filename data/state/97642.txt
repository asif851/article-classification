
নকশাবহির্ভূতভাবে সাভারের রানা প্লাজা ভবন নির্মাণের ঘটনায় ভবনটির মালিক ও রানা প্লাজা ট্র্যাজেডির প্রধান অভিযুক্ত সোহেল রানাকে বাদ দিয়েই ১৭ জনের বিরুদ্ধে মামলার অনুমোদন দিয়েছে দুর্নীতি দমন কমিশন (দুদক)।আজ বৃহস্পতিবার বিকেলে ভবন নির্মাণসংক্রান্ত বহুল আলোচিত এ জালিয়াতির ঘটনায় মামলার অনুমোদন দেয় দুদক। অনুমোদনের বিষয়ে প্রথম আলোকে নিশ্চিত করেন দুদকের উপপরিচালক প্রণব কুমার ভট্টাচার্য্য। দুদক সূত্র মতে, যাঁদের বিরুদ্ধে মামলার অনুমোদন দেওয়া হয়েছে তাঁরা হলেন সোহেল রানার বাবা আবদুল খালেক, মা মর্জিনা বেগম, সাভার পৌরসভার ওয়ার্ড কমিশনার মো আলী, স্থপতি এ কে এম মাসুদ রেজা, পৌরসভার মেয়র রেফায়েত উল্লাহ, সাভার পৌরসভার প্রধান নির্বাহী কর্মকর্তা উত্তম কুমার রায়, নির্বাহী কর্মকর্তা রফিকুল ইসলাম, নির্বাহী প্রকৌশলী রফিকুল ইসলাম, প্রকৌশলী মাহবুবুর রহমান, রাকিবুল হাসান রাসেল, ফারজানা ইসলাম, লাইসেন্স পরিদর্শক আবদুল মোত্তালিব, সাবেক সচিব মর্জিনা খান প্রমুখ।
উল্লেখ্য, রানার মা মর্জিনা বেগম মারা গেছেন।
নিয়ম না মেনে ভবন নির্মাণসংক্রান্ত এ ঘটনার অনুসন্ধান করেছেন দুদকের উপপরিচালক এম এম মফিদুল ইসলাম ও সহকারী পরিচালক মো. মাহবুবুল আলম।
গত বছরের ২৪ এপ্রিল সকালে সাভারে ‘রানা প্লাজা’ নামের নয়তলা ভবনটি ধসে পড়ে। নয়তলা ওই ভবনের তৃতীয় থেকে নবম তলা পর্যন্ত পাঁচটি পোশাক কারখানা ছিল। ভবন ধসে ১১ শতাধিক মানুষের প্রাণহানি ঘটে, যাঁদের বেশির ভাগই ছিলেন নারী পোশাককর্মী।
