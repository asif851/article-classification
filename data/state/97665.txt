
নেত্রকোনার মোহনগঞ্জ উপজেলার সমাজ সহিলদেও ইউনিয়নের সমাজ উচ্চবিদ্যালয়ের প্রধান শিক্ষক মো. মজিবুর রহমানকে সাময়িক বরখাস্ত করার প্রতিবাদে গত শনিবার সকালে বিক্ষুব্ধ শিক্ষার্থীরা শ্রেণিকক্ষ ও শিক্ষকদের কক্ষে তালা ঝুলিয়ে দিয়েছে। এতে করে বিদ্যালয়টিতে দুই দিন ধরে পাঠদান কার্যক্রম বন্ধ রয়েছে। এলাকাবাসী ও বিদ্যালয়ের একাধিক সূত্রে জানা গেছে, উপজেলার সমাজ উচ্চবিদ্যালয়ের প্রধান শিক্ষক মো. মজিবুর রহমানের সঙ্গে বিদ্যালয়ের শিক্ষক নিয়োগসহ নানাবিদ বিষয় নিয়ে বিদ্যালয় ব্যবস্থাপনা কমিটির সভাপতি আবদুর রাজ্জাকসহ কয়েকজন সদস্যের বিরোধ চলে আসছে। এর জের ধরে নানা অনিয়মের অভিযোগ এনে ২৪ ফেব্রুয়ারি বিদ্যালয় ব্যবস্থাপনা কমিটির এক সভায় তাঁকে সাময়িকভাবে বরখাস্ত করা হয়। এই খবরটি এলাকায় ছড়িয়ে পড়লে শিক্ষার্থীরা শনিবার সকাল ১০টায় বিদ্যালয়ের মাঠে জড়ো হয়। পরে তারা বিদ্যালয়-লাগোয়া পাশের সড়কে বিক্ষোভ মিছিল করে। মিছিল শেষে সকাল সাড়ে ১০টার দিকে শিক্ষার্থীরা বিদ্যালয়ের বিভিন্ন কক্ষে তালা ঝুলিয়ে দেয়।বিদ্যালয় ব্যবস্থাপনা কমিটির অভিভাবক সদস্য মাজু মিয়া চৌধুরী ও মজনু মিয়া তালুকদার বলেন, ‘২৪ ফেব্রুয়ারি ম্যানেজিং কমিটি সভার বিষয়টি আমাদের জানানো হয়নি। অযথা মিথ্যা অভিযোগ এনে প্রধান শিক্ষককে বহিষ্কার করা হয়েছে। বিষয়টি অত্যন্ত দুঃখজনক।’ বিদ্যালয় ব্যবস্থাপনা কমিটির সভাপতি আবদুর রাজ্জাক বলেন, দীর্ঘদিন ধরে বিদ্যালয়ের আয়-ব্যয়ের হিসাব কমিটির কাছে প্রকাশ না করা ও চলতি এসএসসি পরীক্ষার্থীদের কাছ থেকে অতিরিক্ত পরীক্ষার ফ্রি আদায় করাসহ বিভিন্ন অনিয়মের অভিযোগে প্রধান শিক্ষককে সাময়িকভাবে বরখাস্ত করা হয়েছে। প্রধান শিক্ষক মো. মজিবুর রহমান বলেন, ‘আমার বিরুদ্ধে আনা অভিযোগগুলো সম্পূর্ণ মিথ্যা ও বানোয়াট। আমাকে দিয়ে অনৈতিক কাজ না করাতে পারায় ম্যানেজিং কমিটির সভাপতির নেতৃত্বে মোট ছয়জন সদস্য গোপনে সভা করে আমার বিরুদ্ধে অন্যায়ভাবে এ সিদ্ধান্ত নিয়েছেন।’উপজেলা মাধ্যমিক শিক্ষা কর্মকর্তা মো. বজলুর রহমান আনসারী বলেন, ‘আমি ও উপজেলা নির্বাহী কর্মকর্তা মহোদয় রোববার দুপুরে বিদ্যালয়টিতে গিয়ে তালাবদ্ধ দেখেছি। শিগগিরই পাঠদান চালু করার প্রয়োজনীয় ব্যবস্থা গ্রহণের জন্য বিদ্যালয় ব্যবস্থাপনা কমিটির সভাপতিকে বলা হয়েছে।’
