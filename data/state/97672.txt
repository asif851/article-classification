
রাজধানীর মিরপুরের পূর্ব শেওড়াপাড়ার একটি বাড়ির নিচ থেকে আজ সোমবার সকালে এক গৃহকর্মীর লাশ উদ্ধার করা হয়েছে। এ মৃত্যুকে কেন্দ্র করে ক্ষুব্ধ জনতার সঙ্গে পুলিশের পাল্টাপাল্টি ধাওয়া হয়েছে। পরিস্থিতি নিয়ন্ত্রণে রাবার বুলেট ও কাঁদানে গ্যাসের শেল ছোড়ে পুলিশ।গৃহকর্মীর নাম রিতা বেগম। তাঁর গ্রামের বাড়ি সুনামগঞ্জ জেলার ধর্মপাশায়। পূর্ব শেওড়াপাড়ার ওই বাড়িটির অষ্টম তলায় অতিরিক্ত পুলিশ সুপার কুতুব উদ্দিনের বাসায় কাজ করতেন রিতা। চার মাস আগে তিনি এ বাসায় কাজে যো দেন। কুতুব উদ্দিন বর্তমানে জাতিসংঘ মিশনে সুদানে রয়েছেন। বাসায় তাঁর স্ত্রী থাকেন। এ ঘটনায় জিজ্ঞাসাবাদের জন্য গৃহকর্ত্রীকে কাফরুল থানায় নিয়েছে পুলিশ।প্রত্যক্ষদর্শী ও পুলিশ সূত্রে জানা গেছে, আজ সকাল আটটার দিকে পূর্ব শেওড়াপাড়ার ৯১১ নম্বর বাসার নিচে রিতার নিথর দেহ পড়ে থাকতে দেখা যায়। এ দৃশ্য দেখে স্থানীয় লোকজন ক্ষুব্ধ হয়ে ওঠেন।খবর পেয়ে ঘটনাস্থলে আসে পুলিশ। ক্ষুব্ধ জনতা গৃহকর্ত্রীকে আটকের দাবি জানান। এ সময় তাঁরা পুলিশকে লক্ষ্য করে ইটপাটকেল ছোড়ে। পুলিশের সঙ্গে তাঁদের পাল্টাপাল্টি ধাওয়া হয়। পরিস্থিতি নিয়ন্ত্রণে ছয়টি রাবার বুলেট ও কাঁদানে গ্যাসের শেল ছোড়ে পুলিশ।ওই বাসার গৃহকর্ত্রী দাবি করেছেন, রিতা বাসার বাথরুমের ভেনটিলেটর দিয়ে লাফিয়ে আত্মহত্যা করেছেন। ময়নাতদন্তের জন্য রিতার মরদেহ ঢাকা মেডিকেল কলেজ হাসপাতালের মর্গে পাঠানো হয়েছে।
