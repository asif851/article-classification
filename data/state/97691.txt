
তরুণ আলোকচিত্রীদের ছবিতে উঠে এসেছে গ্রামীণ জনপদের নিরন্তর সংগ্রাম, আটপৌরে নাগরিক জীবনের ইতিবৃত্ত। কখনো কখনো মূর্ত হয়েছে মানুষ, পাখি, গাছপালা, নৈসর্গ।তরুণ আলোকচিত্রীদের তোলা এসব ছবি নিয়ে গতকাল শুক্রবার সকালে ঢাকা ইউনিভার্সিটি ফটোগ্রাফি সোসাইটির (ডিইউপিএস) দশম বার্ষিক আলোকচিত্র প্রদর্শনী শুরু হয়েছে বিশ্ববিদ্যালয়ের খোলা জায়গায়, কেন্দ্রীয় গ্রন্থাগারের পাশে হাকিম চত্বরে ও বটতলায়। প্রদর্শনী চলবে ৯ এপ্রিল পর্যন্ত, প্রতিদিন দুপুর ১২টা থেকে রাত ৮টা পর্যন্ত।প্রদর্শনীর আনুষ্ঠানিক উদ্বোধন হয় ঢাকা বিশ্ববিদ্যালয়ের সিরাজুল ইসলাম লেকচার থিয়েটার মিলনায়তনে। আলোকচিত্র উৎসবের প্রধান পৃষ্ঠপোষক বাংলাদেশ ট্যুরিজম বোর্ড। এবারের আলোকচিত্র উৎসবের শিরোনাম ‘ইউনিটি ইন ডাইভার্সিটি’। প্রদর্শনীর উদ্বোধন করে বাংলাদেশের সম্ভাবনাময় পর্যটন খাতকে আলোকচিত্রের মাধ্যমে এগিয়ে নেওয়ার আহ্বান জানান ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক।ঢাকা বিশ্ববিদ্যালয়ের হাকিম চত্বর ও বটতলায় আয়োজিত এ প্রদর্শনীতে আছে তিনটি ফটো স্টোরি, ৪৫টি আলোকচিত্র এবং ডিইউপিসের সদস্যদের ভুটান ভ্রমণের ২০টি ছবি।
