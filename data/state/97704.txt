
নব্য জেএমবির অন্যতম নেতা মঈনুল ইসলাম ওরফে মুসার মা, ভাই ও এক বোনকে হেফাজতে নিয়েছে গোয়েন্দা (ডিবি) পুলিশ। বুধবার সন্ধ্যায় রাজশাহীর বাগমারা উপজেলার বুজরুককোলা গ্রাম থেকে তাঁদের নিয়ে যায়।
সিলেটে শিববাড়ির আতিয়া মহলে নিহত জঙ্গিদের মধ্যে মুসা আছেন বলে সংশ্লিষ্ট অনেকেই ধারণা করছেন। মুসার ব্যাপারে নিশ্চিত হতেই তথ্য সংগ্রহের জন্য তাঁর স্বজনদের পুলিশ হেফাজতে নেওয়া হয়েছে।
প্রত্যক্ষদর্শী চারজন ব্যক্তি বলেন, বুধবার সন্ধ্যায় একদল পুলিশ মঈনুলের বাড়িতে আসে। তারা মঈনুলের পরিবারের সদস্যদের সঙ্গে কথা বলে। পরে মুসার মা সুফিয়া বেগম (৫৬), ভাই খায়রুল ইসলাম (৩৫) ও বোন কামরুন নাহারকে (২৩) একটি মাইক্রোবাসে করে রাজশাহী শহরের দিকে নিয়ে যাওয়া হয়।রাজশাহী জেলা গোয়েন্দা পুলিশের ভারপ্রাপ্ত কর্মকর্তা (ওসি) সেলিম হোসেন তিনজনকে হেফাজতে নেওয়ার কথা স্বীকার করে বলেন, সিলেটের জঙ্গি আস্তানায় নিহত চারজনের মধ্যে একজনকে রাজশাহীর বাগমারার বুজরুককোলা গ্রামের মঈনুল ইসলাম ওরফে মুসা বলে ধারণা করা হচ্ছে। মুসার ব্যাপারে তথ্য সংগ্রহের জন্য তাঁর মা, ভাই ও বোনকে পুলিশ হেফাজতে নেওয়া হয়। এ ছাড়া তাঁদের ডিএনএ নমুনা সংগ্রহ করা হবে। সিলেটে নিহত ব্যক্তির ডিএনএর সঙ্গে মিলিয়ে নিশ্চিত করা হবে, লাশটি মুসার কি না।
উল্লেখ্য, নব্য জেএমবির প্রতিষ্ঠাতাদের মধ্যে তামিম এবং মেজর (অব.) জাহিদ পুলিশের অভিযানে নিহত হওয়ার পর এই মুসাই নব্য জেএমবির হাল ধরেছিলেন।
