
বোদা-দেবীগঞ্জ আঞ্চলিক মহাসড়কের পঞ্চগড়ের বোদা উপজেলার শিমুলতলী নামক স্থানে ট্রাকচাপায় শাহাব উদ্দিন (২৫) নামের এক পথচারী মারা গেছেন। তিনি বোদা উপজেলার সাকোয়া ইউনিয়নের জোড়পাকুড়ি গ্রামের মকবুল হোসেনের ছেলে। গতকাল সোমবার সকাল সাতটায় এ দুর্ঘটনা ঘটে।প্রত্যক্ষদর্শীরা জানান, শাহাবুদ্দিন সকাল সাতটার দিকে ঘুম থেকে উঠে বাড়ির পাশের ওই আঞ্চলিক মহসড়কের শিমুলতলীতে পায়চারি করছিলেন। এ সময় দেবীগঞ্জ থেকে আসা দ্রুতগামী একট্রি ট্রাকের ধাক্কায় ঘটনাস্থলেই তিনি মারা যান। এলাকাবাসী চালক, চালকের সহকারীসহ ট্রাকটি আটক করে।বোদা থানার ভারপ্রাপ্ত কর্মকর্তা (ওসি) আক্তার হোসেন ঘটনার সত্যতা নিশ্চিত করে বলেন, চালক ও তাঁর সহকারীকে আটক করা হয়েছে। ট্রাকটি পুলিশের হেফাজতে রাখা হয়েছে।
 
