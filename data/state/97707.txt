
দুর্নীতি দমন কমিশনের (দুদক) চেয়ারম্যান ইকবাল মাহমুদ বলেছেন, দুর্নীতিই জঙ্গিবাদসহ অনেক অপরাধের জন্ম দেয়। সে জন্য নতুন প্রজন্মকে দুর্নীতিমুক্ত পরিবেশে সুশিক্ষিত করে তাদের মূল্যবোধ জাগিয়ে তুলতে পারলে জঙ্গিবাদসহ অনেক অপরাধ সহজেই নির্মূল করা যাবে।
আজ রোববার সকালে রাজধানীর সেগুনবাগিচায় সংস্থার প্রধান কার্যালয়ে দুর্নীতি প্রতিরোধ সপ্তাহ-২০১৭-এর উদ্বোধনী অনুষ্ঠানে তিনি এসব কথা বলেন। ‘দুর্নীতি হলে শেষ—নিজে বাঁচব, বাঁচবে দেশ’—এ প্রতিপাদ্যকে সামনে রেখে আজ থেকে শুরু হয়েছে দুর্নীতি প্রতিরোধ সপ্তাহ।
সাংবাদিকদের প্রশ্নের জবাবে দুদক চেয়ারম্যান বলেন, ‘ক্ষমতা কিংবা বিত্ত-বৈভবের জোরে কেউ ছাড় পাবেন, সে সংস্কৃতি ইতিমধ্যেই ভেঙে দিয়েছি। আমরা কেউ-ই আইনের ঊর্ধ্বে নই। দুর্নীতি করলে কেউ-ই ছাড় পাবেন না কিংবা ছাড় দেওয়া হবে না।’
বেসিক ব্যাংক দুর্নীতি মামলার তদন্তসংক্রান্ত এক প্রশ্নের জবাবে ইকবাল মাহমুদ বলেন, ‘প্রতিটি মামলাই অত্যন্ত জটিল। দুর্নীতির এই অর্থ ধারাবাহিকভাবে লেয়ারিং হয়েছে। তাই আমাদের গভীরভাবে প্রতিটি লেয়ারে সম্পূর্ণ এবং বিশ্বাসযোগ্য তথ্য-উপাত্ত সংগ্রহ করে তদন্ত করতে হচ্ছে। আমরা এমনভাবে তদন্ত শেষ করতে চাই, যাতে প্রকৃত অপরাধীরা শাস্তি পায়। ব্যক্তি আমাদের কাছে মুখ্য বিষয় নয়।’
আরেক প্রশ্নের জবাবে দুদক চেয়ারম্যান বলেন, ব্যাংকগুলো ব্যাংকিং ক্ষেত্রে বিদ্যমান আইন ও বিধি-বিধান অনুসরণ করে তাদের কার্যক্রম পরিচালনা করলে জঙ্গি অর্থায়নসহ মানি লন্ডারিং অবশ্যই হ্রাস পাবে। তিনি বলেন, ‘আমরা পদ্ধতিগত পরিবর্তনের চেষ্টা করছি, যাতে দুর্নীতি-অনিয়মের ফাঁক-ফোকর বন্ধ করা যায়।’
হুন্ডির মাধ্যমে অর্থ পাচার সম্পর্কে তিনি বলেন, এটা প্রতিরোধ করতে হলে বাংলাদেশ ব্যাংক ও জাতীয় রাজস্ব বোর্ডের সঙ্গে যৌথভাবে কমিশনকে কাজ করার ক্ষেত্র সৃষ্টি করতে হবে। তিনি বলেন, ‘আমরা সম্মিলিতভাবে এ বিষয়ে কঠোর পদক্ষেপ নেব।’
উদ্বোধনী অনুষ্ঠানে দুদকের দুই কমিশনার নাসিরউদ্দীন আহেমদ ও এ এফ এম আমিনুল ইসলাম, সচিব আবু মো. মোস্তফা কামাল, মহাপরিচালক শামসুল আরেফিন, আসাদুজ্জামান, ফরিদ আহমদ ভূঁইয়া, মঈদুল ইসলাম, আতিকুর রহমান খানসহ কমিশনের সর্বস্তরের কর্মকর্তা-কর্মচারীরা উপস্থিত ছিলেন। পরে দুদক মিডিয়া সেন্টারে ফিতা কেটে কার্টুন ও পোস্টার প্রদর্শনীর উদ্বোধন করেন ইকবাল মাহমুদ। কার্টুন ও পোস্টার প্রদর্শনী ২৬ মার্চ থেকে আগামী ১ এপ্রিল সকাল নয়টা থেকে বিকেল পাঁচটা পর্যন্ত সর্বসাধারণের জন্য উন্মুক্ত থাকবে। দুর্নীতিবিরোধী ১২২টি ব্যঙ্গাত্মক কার্টুন ও পোস্টার প্রদর্শন করা হচ্ছে।
