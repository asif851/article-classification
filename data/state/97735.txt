
বাংলাদেশের তৈরি পোশাকশিল্পের সংস্কারের প্রক্রিয়ার প্রশংসা করেছে বেলজিয়াম। আগামী দিনে বাংলাদেশের পোশাকশিল্পের শ্রমিকদের সুরক্ষা নিশ্চিত করবে বলে আশ্বাস দিয়েছে বেলজিয়ামের ক্রেতারা।
গতকাল সোমবার ব্রাসেলসে বাংলাদেশের পররাষ্ট্রমন্ত্রী এ এইচ মাহমুদ আলীর সঙ্গে বৈঠকে বেলজিয়ামের উপপ্রধানমন্ত্রী ও পররাষ্ট্রমন্ত্রী দিদিয়ে রেইনডারস এ আশ্বাস দেন। পররাষ্ট্র মন্ত্রণালয় আজ মঙ্গলবার এক বিজ্ঞপ্তিতে এসব তথ্য জানায়।
দিদিয়ে রেইনডারস বলেন, ‘বাংলাদেশের তৈরি পোশাকশিল্পের সংস্কারের অগ্রগতি লক্ষ্য করে আমরা সন্তুষ্ট। আমাদের বিশ্বাস, আমাদের প্রতিষ্ঠানগুলোর শ্রমিকদের অধিকার ও নিরাপত্তায় সমান অংশীদারত্ব রয়েছে। এ লক্ষ্যে কাজ করার ব্যাপারে আমরা তাঁদের দায়বদ্ধতা নিশ্চিত করব।’
প্রসঙ্গত, গণহত্যাবিষয়ক একটি আন্তর্জাতিক সম্মেলনে যোগ দিতে পররাষ্ট্রমন্ত্রী এ এইচ মাহমুদ আলী তিন দিনের সফরে এখন ব্রাসেলস রয়েছেন। দুই মন্ত্রী তাঁদের আলোচনায় দ্বিপক্ষীয় বাণিজ্য বাড়ানোর বিষয়ে আলোচনা করেন। এ ক্ষেত্রে বাংলাদেশ থেকে ওষুধ, জাহাজ ও তথ্যপ্রযুুক্তি-ভিত্তিক সেবা গ্রহণের পরামর্শ দেন মাহমুদ আলী।
এ প্রসঙ্গে বেলজিয়ামের পররাষ্ট্রমন্ত্রী  তাঁর দেশ থেকে বাংলাদেশে আরও বেশি সংখ্যক বাণিজ্য প্রতিনিধিদল পাঠানোর প্রস্তাব করেন। তিনি বেলজিয়ান ব্যবসায়ীদের সঙ্গে এ বিষয়ে পরামর্শ করার জন্য বাংলাদেশ থেকেও একই ধরনের বাণিজ্য প্রতিনিধিদল পাঠানোর অভিমত দেন।
বেলজিয়ামের পররাষ্ট্রমন্ত্রী বাংলাদেশে অবকাঠামো উন্নয়ন, নবায়ণযোগ্য জ্বালানি, আবর্জনা ব্যবস্থাপনা এবং স্বাস্থ্যসেবা খাতে বেলজিয়ান বিনিয়োগের ব্যাপারে উত্সাহ প্রকাশ করেন। বিনিয়োগ প্রক্রিয়া সহজতর করার জন্য বেলজিয়ান পররাষ্ট্রমন্ত্রী একটি রূপরেখা প্রক্রিয়া গঠনের প্রস্তাব দেন। এ সময় মাহমুদ আলী তাঁকে স্বাগত জানান এবং এ ব্যাপারে দ্রুত কাজ শুরু করার আশ্বাস প্রদান করেন।
বৈঠকে বেলজিয়ামের পররাষ্ট্রমন্ত্রী দিদিয়ে রেইনডারসকে বাংলাদেশের নির্বাচন-পরবর্তী পরিস্থিতি এবং চলমান মানবতার বিরুদ্ধে যুদ্ধাপরাধ বিচারের যৌক্তিকতা ও উদ্দেশ্য সম্পর্কে অবহিত করেন মাহমুদ আলী। তিনি বেলজিয়ামের পররাষ্ট্রমন্ত্রী ও উচ্চ পর্যায়ের নেতৃবৃন্দকে সুবিধাজনক সময়ে বাংলাদেশ সফরের আমন্ত্রণ জানান।
এ ছাড়াও গতকাল সোমবার বিকেলে বাংলাদেশের পররাষ্ট্রমন্ত্রী এ এইচ মাহমুদ আলী ইউরোপিয়ান ইনস্টিটিউটে ব্রাসেলসে বসবাসরত কূটনৈতিক, মানবাধিকারকর্মী এবং বাংলাদেশি নাগরিকদের উদ্দেশে বক্তব্য রাখেন। মাহমুদ আলী ‘শান্তি, ন্যায়বিচার ও উন্নয়নের পথে বাংলাদেশের যাত্রা’ শীর্ষক সেমিনারে বাংলাদেশের তৈরি পোশাকশিল্পে গৃহীত সংস্কার কার্যক্রম, ৫ জানুয়ারি ২০১৪-এর নির্বাচন-পূর্ববর্তী ও পরবর্তী পরিস্থিতি এবং চলমান আন্তর্জাতিক যুদ্ধাপরাধ বিচারের পটভূমি ও অগ্রগতি ব্যাখ্যা করেন।
গণহত্যা প্রতিরোধবিষয়ক সম্মেলনে যোগদানের লক্ষ্যে পররাষ্ট্রমন্ত্রী বর্তমানে তিন দিনের সফরে ব্রাসেলসে রয়েছেন। ৩ এপ্রিল তিনি দেশে ফিরবেন।
