
ময়মনসিংহের ভালুকা উপজেলায় ঢাকা-ময়মনসিংহ মহাসড়কে ১০ কিলোমিটার এলাকাজুড়ে যানজটের কারণে থেমে থেমে চলছে যানবাহন। এতে কিছুটা দুর্ভোগে পড়েছে ঈদে বাড়ি ফেরা মানুষ।
ভালুকা হাইওয়ে পুলিশ ও যানজটে আটকে থাকা কয়েকজন যাত্রীর সঙ্গে কথা বলে জানা যায়, আজ বৃহস্পতিবার সন্ধ্যার পর ভালুকা পৌর শহরের কলেজ গেট এলাকা থেকে পাকিস্তানি মিল, ভরাডোবা ও রায়মনি এলাকায় হঠাৎ তীব্র যানজটের সৃষ্টি হয়। ঢাকা-ময়মনসিংহ মহাসড়কের চার লেনের উন্নীত করার কাজ প্রায় শেষ হলেও ভালুকা উপজেলার ভরাডোবা এলাকা থেকে ত্রিশাল উপজেলার রায়মনি বাজার পর্যন্ত আনুমানিক ১০ কিলোমিটার সড়কে দুই লেনের কাজ সম্পন্ন না হওয়ায় এই যানজটের সৃষ্টি হয়েছে।ঢাকা থেকে ময়মনসিংহগামী এনা ট্রান্সপোর্টের যাত্রী জিয়াউর রহমান বলেন, ঢাকা থেকে আসার পথে গাড়ি মোটামুটি ভালোভাবে চলে। ইফতারের পর ভালুকা বাসস্ট্যান্ড পার হওয়ার পর থেকে যানজট সৃষ্টি হয়। তিনি বলেন, প্রায় এক ঘণ্টা বাস স্থির থাকার পর সাড়ে আটটার দিক থেকে ধীরে ধীরে চলতে শুরু করেছে।ভালুকা উপজেলার ভরাডোবা পুলিশ ফাঁড়ির দায়িত্বপ্রাপ্ত কর্মকর্তা (এসআই) মারুফ আহমেদ বলেন, ইফতারের সময় অনেক গাড়ি এলোপাতাড়িভাবে সড়কে দাঁড় করানোয় যানজটের সৃষ্টি হয়। পুলিশের চেষ্টায় সাড়ে আটটা থেকে গাড়ি চলতে শুরু করেছে। দ্রুতই পরিস্থিতি স্বাভাবিক হবে বলেও তিনি আশা প্রকাশ করেন।
