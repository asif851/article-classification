
গভীর শ্রদ্ধা ও ভালোবাসায় চট্টগ্রাম নগরে গতকাল বৃহস্পতিবার বঙ্গবন্ধু শেখ মুজিবুর রহমানের ৯৬তম জন্মবার্ষিকী পালিত হয়েছে। দিবসটি পালনে রাজনৈতিক দলসহ বিভিন্ন সামাজিক ও সাংস্কৃতিক সংগঠন আলোচনা সভা, শোভাযাত্রার আয়োজন করে। সরকারিভাবে দিনটি জাতীয় শিশু দিবস হিসেবে উদ্যাপন করা হয়েছে। গতকাল সকালে চট্টগ্রাম জেলা শিল্পকলা একাডেমি প্রাঙ্গণে স্থাপিত বঙ্গবন্ধুর প্রতিকৃতিতে ফুল দিয়ে শ্রদ্ধা জানান বিভাগীয় কমিশনার মো. রুহুল আমিন ও জেলা প্রশাসক মেজবাহ উদ্দিন আহমেদ। এরপর শিল্পকলা একাডেমি প্রাঙ্গণ থেকে জেলা প্রশাসনের উদ্যোগে বের করা হয় শিশু-কিশোর শোভাযাত্রা। শোভাযাত্রাটি শিল্পকলা একাডেমি থেকে বের হয়ে শিশু একাডেমীতে গিয়ে শেষ হয়। শোভাযাত্রায় চট্টগ্রাম মহানগর পুলিশ কমিশনার মোহাম্মদ আবদুল জলিল মণ্ডল, ডিআইজি মোহাম্মদ শফিকুল ইসলাম অংশ নেন। বিকেলে থিয়েটার ইনস্টিটিউট মিলনায়তনে গতকাল বিকেলে বঙ্গবন্ধু সাংস্কৃতিক জোট আলোচনা সভার আয়োজন করে। অনুষ্ঠানে প্রবাসীকল্যাণ ও বৈদেশিক কর্মসংস্থানমন্ত্রী নুরুল ইসলাম বলেন, বঙ্গবন্ধুর জন্ম না হলে বাংলাদেশ সৃষ্টি হতো না। তাঁর ডাকেই স্বাধীন হয় বাংলাদেশ। অনুষ্ঠানে সভাপতিত্ব করেন সাংস্কৃতিক কর্মী মুজিব আহমেদ। আলোচনায় অংশ নেন নগর আওয়ামী লীগের সহসভাপতি নঈমউদ্দিন চৌধুরী, চট্টগ্রাম দক্ষিণ জেলা আওয়ামী লীগের সাধারণ সম্পাদক মফিজুর রহমান, ওয়ার্ড কাউন্সিলর হাসান মুরাদ প্রমুখ। চট্টগ্রাম নগর আওয়ামী লীগের নেতারা দারুল ফজল মার্কেটের দলীয় কার্যালয়ে বঙ্গবন্ধুর প্রতিকৃতিতে ফুল দিয়ে শ্রদ্ধা নিবেদন করেন। এরপর সেখানে মিলাদ মাহফিল অনুষ্ঠিত হয়। দুপুরে চট্টগ্রাম কেন্দ্রীয় শহীদ মিনার চত্বরে আলোচনা সভার আয়োজন করা হয়। সভায় নগর আওয়ামী লীগের সভাপতি এ বি এম মহিউদ্দিন চৌধুরী, সাধারণ সম্পাদক ও সিটি মেয়র আ জ ম নাছির উদ্দীনসহ নেতা-কর্মীরা উপস্থিত ছিলেন। মহিউদ্দিন চৌধুরী বলেন, বঙ্গবন্ধু আজীবন লড়াই-সংগ্রাম করে বাংলাদেশ স্বাধীন করেছেন। তিনি বাঙালি জাতিকে বিশ্বের কাছে মর্যাদাবান জাতি হিসেবে পরিচয় করিয়ে দিয়েছেন। বাংলাদেশ মুক্তিযোদ্ধা সংসদ চট্টগ্রাম ইউনিট কমান্ডের উদ্যোগে শোভাযাত্রা বের করা হয়। এতে অংশ নেন জেলা মুক্তিযোদ্ধা কমান্ডার মোজাফ্ফর আহমদ, ডেপুটি কমান্ডার শহীদুল হক চৌধুরী, সহকারী কমান্ডার সাধন চন্দ্র বিশ্বাস প্রমুখ।  সিটি করপোরেশন: বঙ্গবন্ধুর জন্মদিন উপলক্ষে পবিত্র খতমে কোরআন, মিলাদ ও মোনাজাতের আয়োজন করে চট্টগ্রাম সিটি করপোরেশন। গতকাল সকালে নগর ভবনের সামনে স্থাপিত বঙ্গবন্ধুর প্রতিকৃতিতে ফুল দিয়ে দিবসের সূচনা করেন সিটি মেয়র আ জ ম নাছির উদ্দীন। দিবসটি উপলক্ষে শিশু-কিশোরদের মধ্যে উপস্থিত বক্তৃতা, চিত্রাঙ্কন ও রচনা প্রতিযোগিতার আয়োজন করা হয়। পরে নগর ভবনে আলোচনা সভা হয়। সভায় মেয়র নাছির উদ্দীন বলেন, বঙ্গবন্ধু ছিলেন বিশ্বের সব নিপীড়িত-শোষিত-বঞ্চিত মানুষের অধিকার আদায় ও মুক্তির অগ্রনায়ক। ১৯৭৫ সালের ১৫ আগস্ট স্বাধীনতার পরাজিত শক্তি ষড়যন্ত্রের মাধ্যমে জাতির পিতাকে হত্যা করে দেশকে পেছনে নিয়ে যাওয়ার অপচেষ্টা করে। বঙ্গবন্ধুর উত্তরসূরি শেখ হাসিনার নেতৃত্বে বাংলাদেশ এগিয়ে যাচ্ছে। এ ছাড়া বিভিন্ন সামাজিক ও সাংস্কৃতিক সংগঠন এবং শিক্ষাপ্রতিষ্ঠান বঙ্গবন্ধুর জন্মদিন ও জাতীয় শিশু দিবস উদ্যাপনে নানা অনুষ্ঠানের আয়োজন করে। চট্টগ্রাম প্রেসক্লাব ও সাংবাদিক ইউনিয়নের নেতারা প্রেসক্লাবের সামনে বঙ্গবন্ধুর ম্যুরালে ফুল দেন। চট্টগ্রাম প্রেসক্লাব আয়োজন করে শিশু উৎসবের।
