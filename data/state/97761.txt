
লন্ডনে বাংলাদেশ হাইকমিশনে বিএনপি নেতা-কর্মীদের হামলার প্রতিবাদে বিক্ষোভ করেছে যুক্তরাজ্য আওয়ামী লীগ। আজ বৃহস্পতিবার লন্ডনের কেনসিংটন এলাকায় অবস্থিত বাংলাদেশ হাইকমিশনের সামনে বিক্ষোভ করে তারা।
বিএনপির প্রতিষ্ঠাতা জিয়াউর রহমান, চেয়ারপারসন খালেদা জিয়া এবং সিনিয়র ভাইস চেয়ারম্যান তারেক রহমানের ছবি ছিঁড়ে বিক্ষোভ প্রদর্শন করেন যুক্তরাজ্য শাখা আওয়ামী লীগের নেতারা। বিএনপি নেতাদের বিরুদ্ধে নানা স্লোগান দিতে থাকেন। খালেদার মামলার রায়ে সন্তোষ প্রকাশ করে তাঁরা মিষ্টি বিতরণ করেছেন।
জিয়া অরফানেজ ট্রাস্ট দুর্নীতি মামলার রায় ঘোষণাকে কেন্দ্র করে গতকাল বুধবার বাংলাদেশ হাইকমিশনের সামনে বিক্ষোভ সমাবেশ করে বিএনপির যুক্তরাজ্য শাখা। একপর্যায়ে বিএনপির কিছু নেতা-কর্মী জোরপূর্বক হাইকমিশনের ভেতরে ঢুকে ভাঙচুর চালান। তাঁরা বঙ্গবন্ধু শেখ মুজিবুর রহমানের একটি ছবির ফ্রেম ভেঙে বাইরে এনে অবমাননা করেন।
যুক্তরাজ্য আওয়ামী লীগের সাধারণ সম্পাদক সৈয়দ সাজিদুর রহমান ফারুক প্রথম আলোকে বলেন, বাংলাদেশ হাইকমিশন বাংলাদেশের সম্পত্তি, বাংলাদেশের জনগণের সম্পত্তি। বিএনপির সন্ত্রাসীরা সেই গৌরবের সম্পত্তিতে ভাঙচুর করেছে। এর নিন্দা এবং তীব্র প্রতিবাদ জানাতে আমরা এই বিক্ষোভে হাজির হয়েছি। তিনি বলেন, একটি সভ্য ও গণতান্ত্রিক দেশে এমন ন্যক্কারজনক আচরণ করে বিএনপির নেতা-কর্মীরা প্রমাণ করেছে যে তারা বঙ্গবন্ধুর খুনি এবং ২১ আগস্ট গ্রেনেড হামলাকারীদের দোসর।
যুক্তরাজ্য আওয়ামী লীগের সভাপতি সুলতান মাহমুদ শরীফ এবং সাধারণ সম্পাদক সৈয়দ সাজিদুর রহমানের ফারুকের নেতৃত্বে এ বিক্ষোভ সমাবেশে যুক্তরাজ্য আওয়ামী লীগ ও এর বিভিন্ন অঙ্গসংগঠনের নেতা-কর্মীরা উপস্থিত ছিলেন। স্থানীয় সময় দুপুর ১২টা থেকে ২টা পর্যন্ত চলে এই বিক্ষোভ।
হাইকমিশনের এক কর্মকর্তা প্রথম আলোকে জানান, লন্ডন মেট্রোপলিটন পুলিশ হামলাকারীদের আটক করতে সিসিটিভি ফুটেজ নিয়ে গেছে। বিএনপির নেতা-কর্মীরা সামাজিক যোগাযোগমাধ্যমে বিক্ষোভের যেসব ছবি এবং ভিডিও শেয়ার করেছেন, সেসবও সংগ্রহ করে পুলিশকে দেওয়া হয়েছে। এ ছাড়া হাইকমিশনের আক্রান্ত কর্মকর্তাদের সাক্ষাৎকার নিয়েছে পুলিশ।
