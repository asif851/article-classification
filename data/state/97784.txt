
মৌলভীবাজারের জুড়ী উপজেলায় গতকাল শুক্রবার খাদ্যবান্ধব কর্মসূচির আওতায় ১০ টাকা কেজি দরের চাল বিক্রির সময় ওজনে কম দেওয়ায় লোকজন বিক্ষোভ করে। পরে দুর্নীতি প্রতিরোধ কমিটির (দুপ্রক) লোকজনের হস্তক্ষেপে বাকি চাল দেওয়া হয়।প্রত্যক্ষদর্শী ব্যক্তিদের সূত্রে জানা যায়, দুপুর ১২টার দিকে জাঙ্গিরাই এলাকায় মক্তদীর বালিকা উচ্চবিদ্যালয় মাঠে দুর্নীতি দমন কমিশনের (দুদক) উদ্যোগে দুর্নীতিবিরোধী মানববন্ধন চলছিল। একই সময় বিদ্যালয়টির সামনে জায়ফরনগর ইউনিয়নের ডিলার আবদুল লতিফের দোকানে ১০ টাকা কেজি দরে চাল বিক্রি হচ্ছিল। সেখানে কিছু লোক ওজনে কম চাল পেয়ে বিক্ষোভ শুরু করেন। তা দেখে দুপ্রকের উপজেলা কমিটির সভাপতি তাজুল ইসলাম আরও দুজন সদস্যকে নিয়ে সেখানে যান। বিক্ষোভকারী ১০ থেকে ১৫ জন নারী-পুরুষ চাল কম পাওয়ার অভিযোগ করেন। তখন দুপ্রকের সভাপতি ডিলারের উপস্থিতিতে চাল ওজন করান। এতে কম দেওয়ার বিষয়টি প্রমাণিত হয়। পরে বাকি চাল ফেরত দিতে ডিলারকে বলা হয়। এরপর চাল ফেরত দেওয়া হয়।
 
