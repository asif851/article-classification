
নীলফামারীর ডিমলা উপজেলার থানারহাট বিজিবি ক্যাম্পের সদস্যরা আবদুর রহমান (৪০) নামের ভারতীয় এক নাগরিককে আটক করেছে। গতকাল সোমবার ভোররাতে ডিমলা সীমান্তের ৭৯৭ নম্বর প্রধান পিলারের বাংলাদেশ অংশের গুচ্ছগ্রাম এলাকা থেকে তাঁকে আটক করা হয়।থানারহাট বিজিবি ক্যাম্পের হাবিলদার সাইদুল ইসলাম বাদী হয়ে তাঁর বিরুদ্ধে বাংলাদেশে অনুপ্রবেশের অভিযোগে ডিমলা থানায় একটি মামলা করেছেন। ভারতীয় নাগরিক আবদুর রহমান মালদাহ জেলার চানচল থানার সদরপুর গ্রামের ফুল মোহাম্মদের ছেলে।এলাকাবাসীর অভিযোগ, আটক হওয়া ভারতীয় ব্যক্তি বাংলাদেশ থেকে ভারতে নারী পাচারের সঙ্গে জড়িত। তিনি তিস্তা পাড়ের মমতাজ উদ্দিনের মেয়ে মমতাকে ভারতে চাকরি দেওয়ার প্রলোভন দেখিয়ে পাচারের উদ্দেশ্যে নিয়ে যেতে সীমান্ত ­পাড়ি দিয়ে বাংলাদেশে ঢুকছিলেন।ডিমলা থানার ভারপ্রাপ্ত কর্মকর্তা (ওসি) রুহুল আমিন খান বলেন, আটক হওয়া ভারতীয় নাগরিকের বিরুদ্ধে অনুপ্রবেশের অভিযোগে বিজিবির পক্ষ থেকে একটি মামলা করা হয়েছে।
