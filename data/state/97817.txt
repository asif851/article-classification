
ট্রাকে অতিরিক্ত ভাড়া আদায়ের প্রতিবাদে গত রোববার থেকে কক্সবাজারের টেকনাফ স্থলবন্দর থেকে ঢাকা, নোয়াখালী ও চট্টগ্রামে কাঠ পরিবহন বন্ধ রেখেছেন বন্দরের ব্যবসায়ীরা। গতকাল মঙ্গলবার রাতে এ প্রতিবেদন লেখা পর্যন্ত কাঠ পরিবহন বন্ধ ছিল।
টেকনাফের কয়েকজন কাঠ আমদানিকারক জানান, ট্রাকের মালিকেরা হঠাৎ করেই অতিরিক্ত ভাড়া আদায় করায় ঢাকা, নোয়াখালী ও  চট্টগ্রামের ব্যবসায়ীরা কাঠ পরিবহন বন্ধ করে দিয়েছেন। এতে মিয়ানমার থেকে আমদানি করা কাঠ বন্দরে খোলা মাঠে স্তূপ করা হচ্ছে। তীব্র  রোদের কারণে এসব কাঠ ফেটে যাচ্ছে। স্থানীয় ব্যবসায়ীদের লোকসান গুনতে হচ্ছে।
 কক্সবাজার জেলা ট্রাকমালিক সমিতির সভাপতি নঈমুল হক চৌধুরী বলেন, যন্ত্রপাতির দাম অনেক বেড়ে যাওয়ায় ট্রাকের ভাড়া বাড়ানো হয়েছে। বাড়তি ভাড়ার জন্য যদি ব্যবসায়ীরা ক্ষতিগ্রস্ত হন, তাহলে তা নিয়ে আলোচনা করা যেত। কিন্তু তাঁরা সেটা না করে কাঠ পরিবহন বন্ধ করে দিয়েছেন। এতে আমদানিকারকেরা বেশি ক্ষতিগ্রস্ত হচ্ছেন।
টেকনাফ স্থলবন্দরের শুল্ক তত্ত্বাবধায়ক (কাস্টমস সুপার) নূরে আলম বলেন, ট্রাকমালিকেরা ভাড়া বৃদ্ধি করায় রোববার সকাল থেকে ব্যবসায়ীরা কাঠ পরিবহন বন্ধ করে রেখেছেন। এতে সরকারের দৈনিক ৩৫ লাখ টাকার রাজস্ব হাতছাড়া হচ্ছে। 
