
‘বেটার বাপ মুক্তিযোদ্ধা ছিলে, কুনুদিন তার মূল্য পাই নাই। বহু কষ্টে বেটাগের (ছেলেদের) মানুষ করছি। সেই বেটাক যদি মানুষ মারে ফেলায়, তালি কষ্টের সীমা থাহে না। আমি আমার বেটা হত্যার বিচের চাই।’ কান্নাজড়িত কণ্ঠে এ আকুতি জানান পাবনার গোবিন্দা মহল্লার যুবলীগের নিহত কর্মী মুন্না শেখের মা বানী বেগম।গত ৯ জুন স্থানীয় কিছু যুবকের ছুরিকাঘাতে মুন্না শেখ খুন হন। কিন্তু এরপর দেড় মাস পেরিয়ে গেলেও খুনিরা গ্রেপ্তার হয়নি। তাদের গ্রেপ্তার ও শাস্তির দাবিতে গতকাল বুধবার দুপুরে পাবনা প্রেসক্লাব মিলনায়তনে সংবাদ সম্মেলন করে মুন্নার পরিবার। এতে লিখিত বক্তব্য পড়ে শোনান মুন্নার স্ত্রী হালিমা আক্তার। উপস্থিত ছিলেন মুন্নার ভাই শেখ মাসুম, পাঁচ বছরের মেয়ে মুনিয়া ইসলাম প্রমুখ।লিখিত বক্তব্যে হালিমা আক্তার বলেন, তাঁর স্বামী প্রকাশ্যে খুন হয়েছেন। এ ঘটনায় আসামিদের নাম উল্লেখ করে মামলাও হয়েছে। পুলিশ একজন আসামিকে গ্রেপ্তারের পর তিনি স্বীকারোক্তিমূলক জবানবন্দি দিয়েছেন। কিন্তু পুলিশ আর কাউকে গ্রেপ্তার করেনি। অথচ আসামিরা প্রকাশ্যে ঘুরে বেড়ালেও পুলিশ তাদের খুঁজে পাচ্ছে না।পাবনা সদর থানার ভারপ্রাপ্ত কর্মকর্তা (ওসি) আবদুল্লাহ আল হাসান বলেন, আসামিদের না ধরার কোনো কারণ নেই। এরই মধ্যে একজনকে গ্রেপ্তার করা হয়েছে। অন্যদের ধরতেও নিয়মিত অভিযান চালানো হচ্ছে। কিন্তু তাঁরা পলাতক থাকায় গ্রেপ্তার করা সম্ভব হচ্ছে না।
