
গাজীপুরে বাক্‌প্রতিবন্ধী এক নারীকে ধর্ষণের দায়ে এক যুবককে যাবজ্জীবন সশ্রম কারাদণ্ডাদেশ দিয়েছেন আদালত। আজ সোমবার দুপুরে গাজীপুরের নারী ও শিশু নির্যাতন দমন ট্রাইব্যুনালের বিচারক সৈয়দ জাহেদ মনসুর এই রায় দেন।
একই সঙ্গে আসামিকে ৫০ হাজার টাকা জরিমানা ও অনাদায়ে আরও এক বছরের কারাদণ্ড প্রদান করা হয়। দণ্ডপ্রাপ্ত ব্যক্তি হলেন গাজীপুর সিটি করপোরেশনের চান্দনা পূর্বপাড়া এলাকার বাসিন্দা মতিউর রহমানের ছেলে তৌহিদুল ইসলাম (২৮)।
আদালত সূত্রে জানা যায়, গাজীপুর সিটি করপোরেশনের চান্দনা পূর্বপাড়া এলাকার এক বাক্‌প্রতিবন্ধী নারীর (২৫) সঙ্গে তৌহিদুল ইসলাম প্রেমের সম্পর্ক গড়ে তোলেন। ২০১২ সালের ১ সেপ্টেম্বর তাঁকে বিয়ের আশ্বাস দিয়ে পরে বিভিন্ন সময়ে তাঁর সঙ্গে শারীরিক সম্পর্ক স্থাপন করেন। এতে ওই নারী গর্ভবতী হয়ে পড়লে একই বছরের ২১ নভেম্বর স্থানীয় একটি ক্লিনিকে গর্ভপাত ঘটান। এ অবস্থায় ২০১৩ সালের ২৫ জানুয়ারি ওই নারীর মা বাদী হয়ে জয়দেবপুর থানায় তৌহিদুলসহ চারজনকে আসামি করে মামলা করেন।
পুলিশ মামলার তদন্ত শেষে তৌহিদুল ইসলামকে অভিযুক্ত করে আদালতে অভিযোগপত্র দাখিল করেন। দীর্ঘ শুনানি শেষে আসামির উপস্থিতিতে আজ দুপুরে আদালত ওই রায় প্রদান করেন।
গাজীপুর আদালতের পরিদর্শক রবিউল ইসলাম জানান, রায়ের পর আসামিকে গাজীপুর কারাগারে পাঠানো হয়েছে।
