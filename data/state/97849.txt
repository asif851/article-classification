
নারায়ণগঞ্জে জঙ্গিবাদবিরোধী একটি মিছিল থেকে চাঞ্চল্যকর সাত খুন মামলার প্রধান আসামি নূর হোসেনের মুক্তি দাবি করা হয়েছে। স্থানীয় আওয়ামী লীগের উদ্যোগে গত সোমবার সিদ্ধিরগঞ্জ উপজেলায় আয়োজিত মিছিল থেকে নূর হোসেনের মুক্তির স্লোগান দেন দলের নেতা-কর্মী ও তাঁর সমর্থকেরা।প্রত্যক্ষদর্শীরা বলেন, সোমবার বিকেলে সিদ্ধিরগঞ্জ উপজেলার শিমরাইল মোড়ে নারায়ণগঞ্জ সিটি করপোরেশনের ৪ নম্বর ওয়ার্ড আওয়ামী লীগের উদ্যোগে জঙ্গিবাদ ও সন্ত্রাসবিরোধী সমাবেশ অনুষ্ঠিত হয়। বিভিন্ন এলাকা থেকে আওয়ামী লীগের নেতা-কর্মীরা মিছিল নিয়ে ওই সমাবেশে যোগ দেন। ৩ নম্বর ওয়ার্ড কাউন্সিলর, সিদ্ধিরগঞ্জ থানা ছাত্রলীগের আহ্বায়ক এবং র‌্যাব-পুলিশের তালিকাভুক্ত সন্ত্রাসী শাহজালাল বাদলের নেতৃত্বে মিছিল থেকে নূর হোসেনের মুক্তির দাবিতে স্লোগান দেওয়া হয়। এ সময় নূর হোসেনের শতাধিক সমর্থককে তাঁর ছবিসংবলিত ব্যানার ও প্ল্যাকার্ড বহন করতে দেখা যায়।
মিছিলকারীদের হাতে থাকা ব্যানার ও প্ল্যাকার্ডে নূর হোসেনের ছবির পাশে বঙ্গবন্ধু শেখ মুজিবুর রহমান, প্রধানমন্ত্রী শেখ হাসিনা ও স্থানীয় সাংসদ শামীম ওসমানের ছবিও ছিল। এর আগে সোমবার সকালে সাত খুনের মামলায় নূর হোসেনকে নারায়ণগঞ্জের আদালতে হাজির করা হয়েছিল।
মিছিলের পরে সিদ্ধিরগঞ্জের হাউজিং এলাকায় হাজী ফজলুল হক মডেল উচ্চবিদ্যালয় মাঠে জঙ্গিবাদ ও সন্ত্রাসবিরোধী সমাবেশ অনুষ্ঠিত হয়। এতে উপস্থিত ছিলেন জাতীয় শ্রমিক লীগের সাবেক কেন্দ্রীয় সভাপতি আবদুল মতিন মাস্টার, নারায়ণগঞ্জ মহানগর আওয়ামী লীগের সিনিয়র সহসভাপতি চন্দন শীল, যুগ্ম সাধারণ সম্পাদক শাহ নিজাম, সাংগঠনিক সম্পাদক জাকিরুল আলম হেলাল, সিদ্ধিরগঞ্জ থানা আওয়ামী লীগের সাধারণ সম্পাদক ইয়াছিন মিয়া, সিদ্ধিরগঞ্জ শ্রমিক লীগের সভাপতি আবদুস সামাদ ব্যাপারী প্রমুখ।
২০১৪ সালের ২৭ এপ্রিল নারায়ণগঞ্জ সিটি করপোরেশনের কাউন্সিলর নজরুল ইসলাম এবং আইনজীবী চন্দন কুমার সরকারসহ সাতজন র‍্যাবের হাতে অপহৃত হন। পরে ৩০ এপ্রিল শীতলক্ষ্যা নদীতে ছয়জনের ও ১ মে আরও একজনের লাশ ভেসে ওঠে। হত্যাকাণ্ডের পরপর ভারতে পালিয়ে গিয়ে সেখানে গ্রেপ্তার হন নূর হোসেন। পরে গত নভেম্বরে তাঁকে দেশে ফিরিয়ে এনে সাত খুনের মামলায় গ্রেপ্তার দেখায় সরকার।
 
