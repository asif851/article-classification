
চট্টগ্রাম সিটি করপোরেশন নির্বাচনে মেয়র পদপ্রার্থী দুই প্রতিদ্বন্ধী আওয়ামী লীগ সমর্থিত আ জ ম নাছির উদ্দিন ও বিএনপির সমর্থিত মোহাম্মদ মনজুর আলম মনোনয়নপত্র জমা দিয়েছেন্। আজ রোববার ​মনোনয়নপত্র জমা দেওয়ার শেষ দিনে তাঁরা নিজেদের মনোনয়নপত্র জমা দেন।আ জ ম নাছির উদ্দিন নাগরিক কমিটির ব্যানারে ও মনজুর চট্টগ্রাম উন্নয়ন আন্দোলনের ব্যানারে নির্বাচনে লড়বেন।আজ রোববার দুপুর ১২টার দিকে চট্টগ্রাম নির্বাচন কমিশন কার্যালয়ে মনোনয়নপত্র জমা দেন নাছির। এ সময় তাঁর সঙ্গে আওয়ামী লীগের সাবেক সাংসদ ও নির্বাচন পরিচালনা কমিটির চেয়ারম্যান ইসহাক মিয়া, মহানগর আওয়ামী লীগের সভাপতি এ বি এম মহিউদ্দিন চৌধুরী, সহসভাপতি নুরুল ইসলাম, সহসভাপতি আফসারুল আমিন, সাংসদ এম এ লতিফ, সিবিএর চেয়ারম্যান ও নগর আওয়ামী লীগের কোষাধ্যক্ষ আবদুচ ছালাম প্রমুখ উপস্থিত ছিলেন।
মনোনয়নপত্র জমা দিলেন মনজুর
মনোনয়নপত্র জমা দেওয়ার পর সাংবাদিকদের আ জ ম নাছিরউদ্দিন বলেন, ‘আমার প্রধান কাজ হবে জলাবদ্ধতা নিরসন করা।’ তাঁর বিরুদ্ধে বিএনপির আনা নির্বাচন আচরণবিধি লঙ্ঘনের অভিযোগের জবাবে নাসিরউদ্দিন বলেন, ভোটারদের বিভ্রান্ত করতে এ অপপ্রচার চালানো হচ্ছে।
এর আগে আজ সকাল নয়টায় আঞ্চলিক নির্বাচন কমিশন কার্যালয়ে যান মনজুর। তাঁর সঙ্গে ছিলেন বিএনপির কেন্দ্রীয় ভাইস চেয়ারম্যান আবদুল্লাহ আল নোমান, নগর বিএনপির সভাপতি আমীর খসরু মাহমুদ চৌধুরী, বিএনপির কেন্দ্রীয় নেতা মাহবুবুর রহমান এবং চট্টগ্রাম উন্নয়ন আন্দোলনের নেতারা। নির্বাচনে প্রতিদ্বন্দ্বিতা করতে গত শুক্রবার চট্টগ্রাম সিটি মেয়রের পদ থেকে পদত্যাগ করেন তিনি।তফসিল অনুযায়ী, ঢাকা দক্ষিণ ও উত্তর এবং চট্টগ্রাম সিটি করপোরেশন নির্বাচনে আজ ২৯ মার্চ মনোনয়নপত্র গ্রহণ ও জমা দেওয়ার শেষ দিন। মনোনয়নপত্র প্রত্যাহারের শেষ দিন আগামী ৯ এপ্রিল। ভোট গ্রহণ ২৮ এপ্রিল।
আরও জানতে পড়ুন:
২২ বছর দলে ‘অচ্ছুত’ ছিলেন নাছিরমন্জুরকে সমর্থন দিল চট্টগ্রাম বিএনপি
