
বগুড়ার দুপচাঁচিয়া উপজেলার বেড়াগ্রাম বাজারে আজ রোববার রাতে ককটেল বিস্ফোরণে শিক্ষকসহ দুজন আহত হয়েছেন।
আহত ব্যক্তিরা হলেন এনামুল হক ও লিয়াকত আলী। তাঁদের দুপচাঁচিয়া উপজেলা স্বাস্থ্য কমপ্লেক্সে ভর্তি করা হয়েছে। এনামুল হক আটুইল সরকারি প্রাথমিক বিদ্যালয়ের শিক্ষক।পুলিশ ও প্রত্যক্ষদর্শীরা জানান, রাত সোয়া আটটার দিকে বেড়াগ্রাম বাজারে মুক্তার হোসেনের দোকানের সামনের দুর্বৃত্তরা পরপর দুটি ককটেল বিস্ফোরণ ঘটায়। এ সময় এনামুল ও লিয়াকত মুক্তারের দোকানে মুঠোফোনে টাকা ভরছিলেন। ককটেলের স্প্লিন্টারে এনামুল হকের মাথা ও বাঁ চোখে আঘাত পান। লিয়াকত আলী ডান পায়ে আঘাত পান।দুপচাঁচিয়া থানার ভারপ্রাপ্ত কর্মকর্তা (ওসি) গোপাল চন্দ্র চক্রবর্ত্তী ঘটনার সত্যতা নিশ্চিত করে জানান, খবর শোনার পর তিনি ঘটনাস্থলে যান। কে বা কারা ককটেল বিস্ফোরণ ঘটিয়েছে, তা তাৎক্ষণিকভাবে শনাক্ত করা যায়নি।
