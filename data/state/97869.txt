
ব্রিটিশ পররাষ্ট্র দপ্তরের সিনিয়র প্রতিমন্ত্রী ব্যারনেস ভার্সি এক বিবৃতিতে কাদের মোল্লার মৃত্যুদণ্ড কার্যকরের বিষয়টি অত্যাসন্ন জেনে উদ্বেগ প্রকাশ করেছেন। আজ মঙ্গলবার বিকেলে এক বিবৃতিতে তিনি বলেন, যুক্তরাজ্য নীতিগতভাবে মৃত্যুদণ্ডের বিরোধী।
বিবৃতিতে প্রতিমন্ত্রী আরও বলেন, ‘আমরা আরও লক্ষ করেছি যে আবদুল কাদের মোল্লাকে মৃত্যুদণ্ড দেওয়া হয়েছে আপিলের মাধ্যমে, যাতে আইন সংশোধনের মাধ্যমে আপিলের ভুতাপেক্ষ অধিকার দেওয়া হয়েছে এবং তাঁকে সুপ্রিম কোর্টে দণ্ডাদেশ পর্যালোচনার আবেদন করার সুযোগ দেওয়া হয়নি।’
ইন্টারন্যাশনাল কভনেন্ট অন সিভিল অ্যান্ড পলিটিক্যাল রাইটসে (আইসিসিপিআর) স্বাক্ষরদাতা হিসেবে আইনের চোখে সব নাগরিককে সমান অধিকার দেওয়ার বিষয়ে বাংলাদেশ অঙ্গীকারবদ্ধ বলে বিবৃতিতে উল্লেখ করা হয়। বিবৃতিতে ব্যারনেস ভার্সি বলেন, যুক্তরাজ্য অবিলম্বে সব মৃত্যুদণ্ড স্থগিত রাখার এবং শেষ পর্যন্ত এই প্রথার অবসানের আহ্বান জানাচ্ছে।
