
রাজশাহী বিশ্ববিদ্যালয়ে হলের সামনে থেকে তুলে নিয়ে যাওয়া ছাত্রীকে অক্ষত অবস্থায় উদ্ধারের দাবিতে আজ শনিবার দ্বিতীয় দিনের মতো আন্দোলন করছেন শিক্ষার্থীরা। তবে ওই ছাত্রীর সন্ধান পাওয়া গেছে বলে দাবি করেছে বিশ্ববিদ্যালয় কর্তৃপক্ষ।
বেলা ১১টা থেকে বিশ্ববিদ্যালয়ের কেন্দ্রীয় গ্রন্থাগারের সামনে মানববন্ধন করছেন শিক্ষার্থীরা। অপহৃত ওই ছাত্রীকে ফিরিয়ে আনতে বেলা দুইটা পর্যন্ত বিশ্ববিদ্যালয় প্রশাসনকে আল্টিমেটাম দিয়েছেন তাঁরা। এর মধ্যে পাওয়া না গেলে আরও কঠোর কর্মসূচি দেওয়া হবে বলে আন্দোলনরত ছাত্রীরা হুঁশিয়ারি উচ্চারণ করেছেন । একই সঙ্গে তাঁরা ক্যাম্পাসে ছাত্রীদের নিরাপত্তা নিশ্চিত করাসহ সাত দফা দাবি জানিয়েছে। আন্দোলনরত ছাত্রীদের অভিযোগ, পূর্বঘোষিত কর্মসূচি অনুযায়ী আজ সকাল ১০টার দিকে বিভিন্ন হল থেকে ক্যাম্পাসে আসতে গেলে ছাত্রীদের বাধা দেয় প্রশাসন। পরে ১১টার দিকে তাঁদের ক্যাম্পাসে আসতে দেওয়া হয়।
এদিকে বিশ্ববিদ্যালয়ের সহ-উপাচার্য অধ্যাপক আনন্দ কুমার সাহা সাংবাদিকদের বলেছেন, ওই ছাত্রীর সন্ধান পুলিশ পেয়েছে। তাঁকে উদ্ধার করে নিয়ে আসারপ্রক্রিয়া শুরু করেছে পুলিশ।
প্রশাসনের এই দাবির সঙ্গে দ্বিমত পোষণ করে আন্দোলনরত শিক্ষার্থীরা বলছেন, তাঁরা দুপুর ১২টার দিকেও ওই ছাত্রীর পরিবারের সঙ্গে কথা বলেছেন। তারাসন্ধানের বিষয়ে কিছু জানে না। আমরাও সন্ধানের বিষয়ে জানি না।
মতিহার থানার ভারপ্রাপ্ত কর্মকর্তা (ওসি) মেহেদী হাসান বেলা সাড়ে ১১টায় প্রথম আলোকে বলেন, ওই ছাত্রীকে উদ্ধারে মতিহার থানার পুলিশের একটি টিমকাজ করছে। ওই টিম এখনো ফিরে আসেনি। সন্ধান পাওয়ার বিষয়ে তিনি বলেন, ‘আমরা বিভিন্ন ধরনের তথ্য পাচ্ছি। তার ভিত্তিতেই কাজ চলছে।’ গতকাল শুক্রবার সকালে বিশ্ববিদ্যালয়ের তাপসী রাবেয়া হল থেকে বের হয়ে পরীক্ষা দিতে যাওয়ার সময় অপহৃত হন বিশ্ববিদ্যালয়ের চতুর্থ বর্ষেরএক ছাত্রী। একটি সাদা মাইক্রোবাসে করে ওই ছাত্রীর ‘সাবেক স্বামী’ সোহেল রানাসহ তিন-চারজন যুবক তাঁকে জোর করে তুলে নিয়ে যায় বলে প্রত্যক্ষদর্শীছাত্রীরা অভিযোগ করেছে। এ ঘটনায় গতকাল সন্ধ্যায় নগরের মতিহার থানায় অপহরণ মামলা করেছেন ওই ছাত্রীর বাবা।
