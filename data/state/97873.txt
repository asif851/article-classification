
সিলেটের গোলাপগঞ্জের লক্ষ্মীপাশা ইউনিয়নের ঘোষগাঁও-নয়াটিলা গ্রামে পিটিয়ে দুটি মেছো বাঘ মেরে ফেলেছে গ্রামবাসী।গতকাল বুধবার ফাঁদ পেতে মেছো বাঘ দুটিকে আটক করে পিটিয়ে হত্যা করা হয়। গোলাপগঞ্জ থানার ওসি এ কে এম ফজলুল হক জানান, মেরে ফেলা ঠিক হয়নি—এ বিষয়টি ওই গ্রামের কয়েকজন বুঝতে পেরে মেছো বাঘ দুটি নিজেদের জিম্মায় রেখে পুলিশকে জানিয়েছেন। ঘটনাটি বন বিভাগকে জানানো হয়েছে।গ্রামবাসী সূত্রে জানা গেছে, খনিটিলা এলাকায় গত প্রায় এক সপ্তাহে রাতে ১০ জন লোক হিংস্র জন্তুর কামড়ের শিকার হন। তাঁদের মধ্যে চারজনই খনিটিলা গ্রামের। হিংস্র জন্তু ধরতে দুই দিন আগে রাতে ওই এলাকায় কয়েকটি ফাঁদ পাতা হয়। গতকাল ভোরে গ্রামের বিক্ষুব্ধ কয়েকজন লোক লাঠিসোঁটা ও ধারালো অস্ত্র দিয়ে উপর্যুপুরি আঘাত করে ফাঁদে আটকে পড়া দুটো মেছো বাঘ মেরে ফেলেন।এলাকার বাসিন্দা শাহাব উদ্দিন বলেন, মেরে ফেলা মেছো বাঘ দুটি উঠতি বয়সের হবে। দেখতে চিতা বাঘের মতো হওয়ায় অনেকে বাঘ মনে করে মেরে ফেলেন। তবে মেরে ফেলা ঠিক হয়নি—এ বিষয়টি অনুধাবন করে পুলিশকে খবর দেওয়া হয়।
