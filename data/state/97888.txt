
বিএনপির নেতৃত্বাধীন ১৮ দলের অবরোধে গতকাল শনিবার দিনাজপুরে তিনটি অ্যাম্বুলেন্সসহ ১৪টি যানবাহন ভাঙচুর করেছেন অবরোধকারীরা। চাঁপাইনবাবগঞ্জে একটি যানবাহন ভাঙচুর করেন অবরোধকারীরা। পরে শিবিরের তিন নেতা-কর্মীকে আটক করে র‌্যাব। এ ছাড়া সিরাজগঞ্জে বিক্ষোভ, আগুন জ্বালিয়ে সড়ক অবরোধ করেন অবরোধকারীরা। এ সময় একজনকে আটক করা হয়। আমাদের নিজস্ব প্রতিবেদক ও আঞ্চলিক কার্যালয় থেকে পাঠানো খবর:দিনাজপুর: সকালে শহরের বিভিন্ন স্থানে তিনটি অ্যাম্বুলেন্স, সাতটি ইজিবাইক, ১০টি রিকশা, দুটি ট্রাক ও দুটি মোটরসাইকেল ভাঙচুর করেন অবরোধকারীরা। জামায়াত-শিবিরের নেতা-কর্মীরা বেলা সাড়ে ১১টার দিকে ফুলবাড়ী বাসস্ট্যান্ড ও বিশ্বরোড এলাকায় বিক্ষোভ মিছিল করেন। এ ছাড়া ১৮ দলের নেতা-কর্মীরা বিভিন্ন জায়গায় সড়ক ও রেলপথ অবরোধ করে মিছিল ও সমাবেশ করেছেন। এদিকে গত শুক্রবার রাতে ও গতকাল ভোরে শহরের ফুলবাড়ী বাসস্ট্যান্ডের বাটারফ্লাই শোরুমের সামনে সাতটি ককটেল বিস্ফোরণের ঘটনা ঘটে। কোতোয়ালি থানার ওসি আবদুল কাদের জিলানী ঘটনার সত্যতা নিশ্চিত করেছেন।চাঁপাইনবাবগঞ্জ: সকাল সোয়া ১০টার দিকে শহরের টোলঘর এলাকায় সড়কে ইট ফেলে যান চলাচলে বাধা দেওয়ার চেষ্টা করেন শিবিরের নেতা-কর্মীরা। এ সময় র‌্যাব অভিযান চালিয়ে শিবিরের শহর শাখার দপ্তর সম্পাদক তোহরুল ইসলামসহ তিনজনকে আটক করে। এ ছাড়া শহরের পিটিআই মোড়, উপররাজারামপুরে বেশ কয়েকটি ককটেল বিস্ফোরণ ঘটান অবরোধকারীরা। তাঁরা নিমতলায় একটি মোটরসাইকেলও ভাঙচুর করেন।সিরাজগঞ্জ: ভোর ছয়টার দিকে শহরের সমাজকল্যাণ মোড়ে শিবিরের নেতা-কর্মীরা অবরোধের সমর্থনে বিক্ষোভ মিছিল ও রাস্তায় আগুন জ্বালিয়ে সড়ক অবরোধ করেন। পৌনে সাতটার দিকে অবরোধের সমর্থনে ১৮ দলের নেতা-কর্মীরা সদর উপজেলার তেলকুপিতে গাছের গুঁড়ি ফেলে পিকেটিংয়ের চেষ্টা করেন। এ সময় টহলরত আইনশৃঙ্খলা রক্ষাকারী বাহিনীর ধাওয়া খেয়ে তাঁরা ছত্রভঙ্গ হয়ে যান। এ ছাড়া ভোর থেকেই সদর উপজেলার বহুলি বাজার, খোকশাবাড়ি ও এলজিইডি মোড়, শিয়ালকোল ও চণ্ডীদাসগাতি বাজারে বিচ্ছিন্নভাবে পিকেটিং করেন বিএনপির কর্মীরা। দুপুর ১২টার দিকে পিপুলবাড়িয়া বাজারে পিকেটিংয়ের চেষ্টা করলে আওয়ামী লীগের স্থানীয় নেতা-কর্মীরা একটি পেট্রলবোমাসহ জামায়াতের এক কর্মীকে গণপিটুনি দিয়ে পুলিশে সোপর্দ করেন।
 
