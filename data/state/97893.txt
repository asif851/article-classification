
পর্দার আড়াল ছেড়ে বেরিয়ে এসে সামনে এগোচ্ছেন দক্ষিণ এশিয়ার মুসলিম নারীরা। এই পথ বিপৎসংকুল হওয়া সত্ত্বেও পিছপা হচ্ছেন না তাঁরা। ভারতের পশ্চিমবঙ্গ রাজ্যের রাজধানী কলকাতায় গতকাল বৃহস্পতিবার এক আন্তর্জাতিক সেমিনারে এসব কথা বলেন বক্তারা।
কলকাতার ঐতিহ্যবাহী লেডি ব্রেবোর্ন কলেজ মিলনায়তনে ‘পর্দা ভেঙে দক্ষিণ এশীয় মুসলিম নারীর অগ্রযাত্রা’ শীর্ষক এই সেমিনারের আয়োজন করা হয়। এতে যোগ দেন বাংলাদেশের কথাসাহিত্যিক সেলিনা হোসেন ও ঢাকার সেন্ট্রাল উইমেন্স ইউনিভার্সিটির সোশিওলজি অ্যান্ড জেন্ডার স্টাডিজ বিভাগের চেয়ারপারসন মালেকা বেগম। সেমিনারটির আয়োজন করে লেডি ব্রেবোর্ন কলেজের উইমেন্স স্টাডিজ সেন্টার ও ডায়মন্ড হারবার উইমেন্স ইউনিভার্সিটির ইতিহাস বিভাগ।
প্রদীপ জ্বালিয়ে সেমিনারের উদ্বোধন করেন সেলিনা হোসেন। এদিন নহি সামান্যা নারী নামের একটি সম্পাদিত গ্রন্থেরও মোড়ক উন্মোচন করা হয়। বইটি সম্পাদনা করেছেন মহাশ্বেতা মুখোপাধ্যায় ও অপর্ণা বন্দ্যোপাধ্যায়।
সেমিনারে সেলিনা হোসেন বলেন, বাংলাদেশ মৌলবাদী চেতনার উত্থানের পরও অসাম্প্রদায়িক চেতনাসমৃদ্ধ একটি দেশ হিসেবে আজও জেগে আছে। বাংলাদেশে নারীদের পর্দা এখনো আধিপত্যের জায়গা নিতে পারেনি। অসাম্প্রদায়িক বোধের বিশাল কর্মযজ্ঞ বাঙালির আজকের সাধনা হয়ে দাঁড়িয়েছে।
মালেকা বেগম বলেন, নারীকে পর্দার মধ্যে আবদ্ধ রাখতে মুসলিম ঐতিহ্যের দোহাই দিয়ে মুসলিম লীগ সরকার এই অপচেষ্টা শুরু করে। এই প্রতিকূল অবস্থার মধ্যে বাংলাদেশের নারীরা পর্দার অন্তরাল থেকে বের হয়ে সাংস্কৃতিক চর্চা শুরু করেন। বাধা পেরিয়ে অগ্রগতির সোপানে পা রাখেন।
লেডি ব্রেবোর্ন কলেজের অধ্যক্ষ শিউলি সরকার বলেন, বহুদিন নারীরা পর্দার আড়ালে ছিলেন। এখন সেই পর্দা ছিঁড়ে সামনের দিকে এগোচ্ছেন।
চার পর্বে আয়োজিত এই সেমিনারের বিভিন্ন পর্বে আলোচনায় আরও অংশ নেন বাসবী চক্রবর্তী, ইন্দ্রানী চৌধুরী দত্ত, অনিন্দিতা ঘোষাল, অপর্ণা বন্দ্যোপাধ্যায়, সাফুরা রাজ্জাক, শাহীন সুলতানা, পর্ণা ঘোষ, অধ্যাপক উত্তরা চক্রবর্তী, অধ্যাপক সংযুক্তা দাস, মৈত্রেয়ী বর্ধন রায় প্রমুখ।
