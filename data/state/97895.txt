
দিনাজপুরে হাজী মোহাম্মদ দানেশ বিজ্ঞান ও প্রযুক্তি বিশ্ববিদ্যালয় ক্যাম্পাসে বাসচাপায় এক শিক্ষার্থী নিহত হয়েছেন। এ খবর ছড়িয়ে পড়লে বিক্ষুব্ধ শিক্ষার্থীরা বিশ্ববিদ্যালয়ের পাঁচটি গাড়ি ও প্রশাসনিক ভবনের দরজা-জানালার কাচ ভাঙচুর করেন। এ সময় ছাত্র-পুলিশ সংঘর্ষে কয়েকজন শিক্ষার্থী আহত হন। আজ বৃহস্পতিবার বিকেলে এ ঘটনা ঘটে।
নিহত শিক্ষার্থীর নাম মনিরুজ্জামান মীর (২০)। তিনি বিশ্ববিদ্যালয়ের কৃষি অনুষদের লেভেল-২, দ্বিতীয় সেমিস্টারের ছাত্র। তাঁর বাড়ি দিনাজপুরের চিরিরবন্দর উপজেলার রানীরবন্দর এলাকায়।প্রত্যক্ষদর্শী ও বিশ্ববিদ্যালয় সূত্রে জানা যায়, ক্লাস শেষে বেলা সাড়ে তিনটার দিকে শিক্ষার্থীরা হুড়োহুড়ি করে বিশ্ববিদ্যালয়ের বাসে উঠতে যান। মনিরুজ্জামান ভেতরে ঢুকতে না পেরে বাসের হাতল ধরে ঝুলেছিলেন। বাসটি ক্যাম্পাসে রূপালী ব্যাংকের সামনে থামার কথা। কিন্তু চালক চুনকু সরেন বাসটি সেখানে না থামিয়ে দ্রুত চালাতে গিয়ে রাস্তার একটি দেবে যাওয়া অংশ দিয়ে নিয়ে যান। এ সময় বাসটি প্রচণ্ড ঝাঁকুনি খায়। এতে বাসের হাতল থেকে মনিরুজ্জামানের হাত ছুটে যায়। পড়ে যান তিনি। সঙ্গে সঙ্গে বাসটির পেছনের চাকা তাঁর মাথার ওপর দিয়ে চলে যায়। এতে ঘটনাস্থলেই তিনি নিহত হন।প্রত্যক্ষদর্শীরা জানান, এর পরপরই চালক চুনকু সরেন দ্রুত পালিয়ে যান। এ সময় বিক্ষুব্ধ ছাত্ররা ক্যাম্পাসে থাকা শিক্ষকদের বহনকারী একটি শীতাতপনিয়ন্ত্রিত বাস, তিনটি সাধারণ বাস, একটি জিপ গাড়িসহ কমপক্ষে পাঁচটি যানবাহন ভাঙচুর করেন। তাঁরা বিশ্ববিদ্যালয়ের প্রশাসনিক ভবনের দরজা–জানালার কাচও ভাঙচুর করেন। দিনাজপুর কোতোয়ালি থানার পরিদর্শক (তদন্ত) মো. আবুল হাসনাত প্রথম আলোকে জানান, খবর পেয়ে পুলিশ ঘটনাস্থলে গেলে ছাত্ররা পুলিশকে লক্ষ্য করে ইটপাটকেল ছোড়েন। এ সময় পুলিশের সঙ্গে ছাত্রদের পাল্টাপাল্টি ধাওয়া শুরু হয়। পরিস্থিতি নিয়ন্ত্রণ করতে পুলিশ কাঁদানে গ্যাসের শেল নিক্ষেপ করে। বিশ্ববিদ্যালয়ের প্রক্টর অধ্যাপক এ টি এম শফিকুল ইসলাম প্রথম আলোকে বলেন, বাসের চালক চুনকু সরেনকে তাৎক্ষণিকভাবে বরখাস্ত করা হয়েছে। তাঁর বিরুদ্ধে থানায় মামলা করার সিদ্ধান্ত হয়েছে।
