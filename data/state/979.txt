
গাইবান্ধার গোবিন্দগঞ্জ উপজেলার সাহেবগঞ্জ বাণিজ্যিক খামারের এক নিরাপত্তাকর্মীকে মারধরের মামলায় ১০ জনের জামিন মঞ্জুর এবং দুজন সাঁওতালের জামিন নামঞ্জুর করেছেন আদালত। গাইবান্ধার জ্যেষ্ঠ বিচারিক হাকিম আদালতের বিচারক এ এস এম তাসকিনুল হক গতকাল বৃহস্পতিবার ওই আদেশ দেন।জামিন পাওয়া ১০ জন হলেন আবদুস সোবহান, সুধীর বর্মণ, আবদুল খালেক, হবিবর রহমান, স্বপন মিয়া, রফিকুল ইসলাম, ইব্রাহিম আলী, আবদুল আজিজ, জয়নুল মিয়া ও ভিটকা মুরমু। জামিন নামঞ্জুর হওয়া দুজন হলেন গোবিন্দগঞ্জের সাপমারা ইউনিয়নের জয়পুর গ্রামের হোপনা মিস্ত্রির ছেলে মিখাই (৪০) ও মাদারপুর গ্রামের বার্ণাবাসের ছেলে কৃষ্ণ (৩৯)।সাহেবগঞ্জ বাণিজ্যিক খামারের কর্মকর্তা আলমগীর হোসেন বলেন, খামারের জমিতে সেচকাজে ব্যবহারের জন্য পাইপ বসানো ছিল। ১৪ জানুয়ারি কিছু বাঙালি ও সাঁওতাল ওই পাইপ উঠিয়ে নিয়ে যাওয়ার চেষ্টা করেন। এ সময় খামারের নিরাপত্তাকর্মী দবির উদ্দিন বাধা দিলে তাঁকে মারধর করা হয়। এ ঘটনায় ১২ জন বাঙালি ও সাঁওতালকে আসামি করে থানায় একটি মামলা দায়ের করা হয়।মামলার রাষ্ট্রপক্ষের আইনজীবী মিজানুর রহমান বলেন, ১২ জন আসামি আদালতে হাজির হয়ে জামিন আবেদন করেন। বিচারক শুনানি শেষে ১০ আসামির জামিন মঞ্জুর ও দুই আসামির জামিন নামঞ্জুর করেন।
