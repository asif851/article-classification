
বাংলাদেশে প্রতি পাঁচজন বিবাহিত নারীর মধ্যে একজন স্থূলকায় বা অধিক ওজনের অধিকারী। সম্পদের পরিমাণ, শিক্ষার অবস্থা, টেলিভিশন দেখার সময়কাল—এ ধরনের কিছু বিষয় স্থূলতার কারণ।
আন্তর্জাতিক উদরাময় গবেষণা কেন্দ্র, বাংলাদেশের (আইসিডিডিআরবি) একটি নতুন গবেষণায় এ তথ্য পাওয়া গেছে। আইসিডিডিআরবির পুষ্টি কর্মসূচির প্রধান হরিবন্ধু শর্মা আইসিডিডিআরবি ও যুক্তরাষ্ট্রের স্ট্যানফোর্ড বিশ্ববিদ্যালয়ের সহকর্মীদের নিয়ে ১৮ থেকে ৪৯ বছরের বিবাহিত নারীদের অধিক ওজন ও স্থূলতা সংশ্লিষ্ট কারণগুলো চিহ্নিত করার জন্য বাংলাদেশ ডেমোগ্রাফিক অ্যান্ড হেলথ সার্ভে ২০১১-এর পুষ্টিসংক্রান্ত উপাত্ত বিশ্লেষণ করেছেন।
বিশ্লেষণে দেখা গেছে, ১৬ হাজার ৪৯৩ জন নারীর মধ্যে ১৮ শতাংশই অধিক ওজনের অধিকারী অথবা স্থূলকায়। শহরে বসবাসরত এবং কর্মজীবী নন, এমন নারীদের স্থূলকায় হওয়ার ঝুঁকি বেশি। শহর ও গ্রাম উভয় জায়গার ধনী ও খাদ্য সুরক্ষিত পরিবারের নারীরা অধিক ওজন ও স্থূলকায় হওয়ার উচ্চ ঝুঁকিতে আছেন।
বিশ্বস্বাস্থ্য সংস্থার হিসাব মতে, প্রতিবছর কমপক্ষে ২৮ লাখ মানুষ অধিক ওজন ও স্থূলতার কারণে মারা যায়। বিশেষ করে নারীদের জন্য স্থূলতা নানাভাবে ক্ষতিকর হতে পারে। স্থূলতার কারণে তাঁরা ডায়াবেটিস, জরায়ু মুখ ক্যানসার, স্তন ক্যানসার, ডিম্বাশয়ের ক্যানসারের মতো বিভিন্ন ধরনের রোগে আক্রান্ত হওয়ার অনেক বেশি ঝুঁকিতে থাকেন।
স্থূলতার পরিণতি সম্পর্কে জানতে চাইলে জাতীয় ক্যানসার গবেষণা ইনস্টিটিউট ও হাসপাতালের চিকিৎসক অধ্যাপক পারভীন শাহিদা আখতার বলেন, স্থূলতার কারণে শরীরে হরমোনের মাত্রা বেড়ে যায়। এর ফলে দেখা গেছে, নারীরা জরায়ু মুখ বা স্তন ক্যানসার ছাড়াও আরও নানা ধরনের ক্যানাসারে আক্রান্ত হন।
প্রধান গবেষক হরিবন্ধু শর্মার মতে, ঐতিহ্যগতভাবে স্থূলতা প্রধানত ধনী দেশগুলোর সমস্যা হিসেবে পরিচিত। কিন্তু এই গবেষণায় দেখা যাচ্ছে, নিম্ন ও মধ্যম আয়ের দেশগুলোতেও এর প্রাদুর্ভাব বাড়ছে। তাঁর মতে, স্থূলতা মোকাবিলায় বিদ্যালয়ে, সমাজে ও কর্মক্ষেত্রে স্থূলতার পরিণতি, শারীরিক কর্মকাণ্ডকে উদ্বুদ্ধকরণ, সঠিক খাদ্যাভ্যাস ও স্থূলতা প্রতিরোধ বিষয়ে সচেতনতামূলক কার্যক্রম গ্রহণ করা দরকার। 
