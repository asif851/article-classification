
ইলিয়াস আলীসহ বিএনপির গুম হওয়া নেতা-কর্মীদের ফিরিয়ে দেওয়ার দাবি করে দলের স্থায়ী কমিটির সদস্য আমীর খসরু মাহমুদ চৌধুরী বলেছেন, এঁদের হিসাব-কিতাব আওয়ামী লীগকে বুঝিয়ে দিতে হবে। তাঁরা ক্ষমতায় এলে আন্তর্জাতিক মানদণ্ডে আওয়ামী লীগের বিচার করবেন।
ঢাকা রিপোর্টার্স ইউনিটির সাগর-রুনি মিলনায়তনে আজ রোববার দুপুরে এক প্রতিবাদী যুব সমাবেশে প্রধান অতিথির বক্তব্যে আমীর খসরু এসব কথা বলেন। বিএনপি নেতা এম ইলিয়াস আলী নিখোঁজের পাঁচ বছর অতিবাহিত হওয়ার প্রতিবাদ ও তাঁকে ফিরিয়ে দেওয়ার দাবিতে ‘স্বাধীনতা ফোরাম’ এ সমাবেশের আয়োজন করে।
হেফাজতের সঙ্গে সরকারের ঘনিষ্ঠতা নিয়ে এই বিএনপি নেতা বলেন, ‘তাদের অবস্থা হইছে তারা এখন ফাউল করতে করতে একটা সময় আসবে, ওই বলটা তারা তাদের নিজেদের পোস্টে গোল দিয়ে দেবে।’
গুম-খুন করে সামনের দিকে এগিয়ে যাওয়ার সুযোগ নেই মন্তব্য করে আমীর খসরু বলেন, ‘প্রধানমন্ত্রী ও তাঁর দল অনেক কাজ করছে। হেফাজতের সঙ্গেও সম্পর্ক করছে।’ তিনি আরও বলেন, প্রধানমন্ত্রী যে ভুল করেছেন, তা কোনো না কোনো সময়ে তিনি বলেও দেন। নির্বাচন নিয়ে প্রধানমন্ত্রী নিজেই বলেছেন, তিনি আর প্রশ্নবিদ্ধ নির্বাচন চান না। অতিমাত্রায় পাপ করলে পাপ লুকানো যায় না।
সমাবেশে বিএনপির ভাইস চেয়ারম্যান শামসুজ্জামান দুদু বলেন, ‘২০১৪ সালের নির্বাচনের পর শেখ হাসিনার নেতৃত্বে ভালো নির্বাচন হবে—উন্মাদও এটা বিশ্বাস করে না।’ তিনি আরও বলেন, শাহরিয়ার কবির, মুনতাসীর মামুন, ওবায়দুল কাদের বিশ্বাস করতে পারেন, কিন্তু জনগণ করবে না। প্রধানমন্ত্রীকে উদ্দেশ করে তিনি বলেন, ‘ইলিয়াস আলীকে ফেরত দিতে না পারলে চরম মূল্যে ক্ষতিপূরণ দিতে হবে।’
বিএনপির ৫০০ নেতা-কর্মী গুম ও দুই হাজার নেতা-কর্মী খুন হয়েছেন দাবি করে বিএনপির আরেক ভাইস চেয়ারম্যান আহমদ আজম খান বলেন, ‘ক্ষমতাকে কুক্ষিগত করার জন্য হত্যা, গুম করা হচ্ছে। প্রধানমন্ত্রী নিজের পরিবারের জন্য কাঁদেন, কিন্তু এদের পরিবারের স্বজনেরাও কাঁদেন।’
সমাবেশে স্বাধীনতা ফোরামের সভাপতি আবু নাসের মুহাম্মদ রহমাতুল্লাহর সভাপতিত্বে আরও বক্তব্য দেন বিএনপির যুগ্ম মহাসচিব মজিবর রহমান সরোয়ার, এলডিপির সাধারণ সম্পাদক শাহাদাত হোসেন সেলিম, সাবেক কাউন্সিলর ফরিদ উদ্দিন প্রমুখ।
