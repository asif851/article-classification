
বগুড়ায় প্রথম আলোর নিজস্ব প্রতিবেদক মিলন রহমানের বাসা লক্ষ্য করে গুলি করেছে দুর্বৃত্তরা।গত মঙ্গলবার সন্ধ্যা সাড়ে সাতটার দিকে উপশহর হাউসিং এস্টেট এলাকার ৪ নম্বর সড়কে তাঁর বাসা লক্ষ্য করে তিনটি গুলি ছোড়া হয়।গুলি দোতলা বাসার সিঁড়িঘরের থাই গ্লাসে এসে লাগে। তবে এতে কেউ হতাহত হননি। এ সময় মিলন রহমান পেশাগত কাজে বাইরে ছিলেন।জেলা পুলিশ সুপার মো. মোজামেঞ্চল হক গতকাল বুধবার দুপুরে বিস্ফোরক বিশেষজ্ঞদের নিয়ে ঘটনাস্থল পরিদর্শন করেন। তিনি বলেন, ইয়ারগান (পাখি শিকারের বন্দুক) জাতীয় হালকা অস্ত্র থেকে গুলি করা হয়েছে বলে মনে হচ্ছে। আতঙ্ক সৃষ্টির জন্যই কেউ এ কাজ করতে পারে বলে তিনি ধারণা করছেন।মিলন রহমানের স্ত্রী বীনা রহমান জানান, তিনি ওই সময় বাসার নিচতলার প্রধান ফটকে তালা দিয়ে সন্তানদের নিয়ে দোতলার একটি কক্ষে ছিলেন। কাচ ভাঙার শব্দ পেয়ে দ্রুত সিঁড়িঘরে যান। তিনি দুর্বৃত্তদের পালিয়ে যাওয়ার শব্দ শুনতে পান। পরে মিলন রহমানকে বিষয়টি জানানো হয়।মিলন রহমান বলেন, খবর পেয়ে তিনি তাৎক্ষণিক বাসায় ফিরে তিনটি গুলির চিহ্ন দেখেন। বিষয়টি উপশহর পুলিশ ফাঁড়িকে জানালে রাতেই পুলিশসদস্যরা ঘটনাস্থল পরিদর্শন করেন।এ ঘটনায় গতকাল সন্ধ্যায় বগুড়া সদর থানায় একটি সাধারণ ডায়েরি (জিডি) করা হয়েছে।
