
গ্রেট ব্রিটিশ বেক অফ-২০১৫ বিজয়ী নাদিয়া হোসেইন বিবিসির সঙ্গে নতুন একটি অনুষ্ঠান উপস্থাপনা করার জন্য চুক্তি স্বাক্ষর করেছেন। ‘হোম’ নামের এই অনুষ্ঠানটি ‘চ্যানেল ফোর’–এর ‘গ্রেট ব্রিটিশ বেক অফ’–এর আদলে করা হবে বলে দ্য হাফিংটন পোস্ট–এর এক প্রতিবেদনে বলা হয়েছে।এর পাশাপাশি ‘দ্য ওয়ান শো’ নামের একটি অনুষ্ঠান ও বিবিসির জন্য উন্নয়নশীল ধারাবাহিক অনুষ্ঠানের পরিকল্পনা করবেন এই নাদিয়া।বিবিসি থেকে দেওয়া এক বিবৃতিতে জানানো হয়, নাদিয়া বলেছেন, ‘আমি ভাগ্যবান, গ্রেট ব্রিটিশ বেক অফ বিজয়ী হওয়ার পর আমি বিবিসির সঙ্গে বেশ কিছু অসাধারণ কাজ করার সুযোগ পেয়েছি। আমি বিশ্বাস করি যে এটা আমার “হোম” প্রকল্প তৈরিতে আমাকে বৈচিত্র্যময় অভিজ্ঞতা ও আকর্ষণীয় কাজের সুযোগ করে দেবে।’ তিনি আরও বলেন, ‘আমি আনন্দের সঙ্গে জানাতে চাই, দ্য ওয়ান শোর জন্য আমি ছবি তৈরি অব্যাহত রাখব। পাশাপাশি অন্যান্য কাজও চলবে। আমি কখনোই ভাবিনি এমনটা হবে, কিন্তু এটা হয়েছে এবং আমি কাজটি করতে যাচ্ছি।’চ্যানেল ফোর-এর বেক অফ অনুষ্ঠানের উপস্থাপক মেরি বেরির স্থলাভিষিক্ত হচ্ছেন নাদিয়া।বাংলাদেশি বংশোদ্ভূত নাদিয়া গত বছর বিবিসির রান্নাবিষয়ক প্রতিযোগিতা দ্য গ্রেট ব্রিটিশ বেক অফ জিতে সাড়া ফেলেন। এরপর রানির জন্মদিনের কেক বানিয়ে আবারও আলোচনায় আসেন তিনি। পরে বাংলাদেশের গল্প দিয়ে বাজিমাত করেন যুক্তরাজ্যের লুটন শহরে জন্ম নেওয়া নাদিয়া। বিবিসির জন্য একটি প্রামাণ্যচিত্র তৈরি করেন তিনি। দ্য ক্রনিকলস অব নাদিয়া শিরোনামের এই প্রামাণ্যচিত্রে তুলে ধরা হয়েছে বাংলাদেশের প্রকৃতি আর মানুষের গল্প।
