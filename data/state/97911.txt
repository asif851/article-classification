
সিলেট এমসি কলেজে পরীক্ষা দিয়ে বের হওয়ার পর খাদিজা আক্তার নার্গিস নামের এক কলেজছাত্রীকে কুপিয়ে গুরুতর জখম করা হয়েছে। শাহজালাল বিজ্ঞান ও প্রযুক্তি বিশ্ববিদ্যালয়ের ছাত্র বদরুল আলম ওই ছাত্রীকে কুপিয়েছেন বলে অভিযোগ উঠেছে। বদরুলকে আটক করে পুলিশে দিয়েছেন খাদিজার সহপাঠীরা।
আজ সোমবার বিকেল সাড়ে পাঁচটার দিকে এমসি কলেজ ক্যাম্পাসে এ ঘটনা ঘটে। খাদিজাকে গুরুতর আহত অবস্থায় সিলেট এম এ জি ওসমানী মেডিকেল কলেজ হাসপাতালে ভর্তি করা হয়েছে। খাদিজা সিলেট সরকারি মহিলা কলেজের ডিগ্রি দ্বিতীয় বর্ষের ছাত্রী। বদরুল শাহজালাল বিজ্ঞান ও প্রযুক্তি বিশ্ববিদ্যালয়ের অর্থনীতি বিভাগ থেকে স্নাতকোত্তর পরীক্ষা দিয়েছেন। তাঁর বাড়ি সুনামগঞ্জের ছাতকে।
প্রত্যক্ষদর্শী ও পুলিশ সূত্রে জানা যায়, খাদিজা পরীক্ষা দিয়ে বের হয়ে বিকেল সাড়ে পাঁচটার দিকে এমসি কলেজ ক্যাম্পাসের পুকুরপাড় দিয়ে যাচ্ছিলেন। এ সময় পেছন দিক থেকে বদরুল একটি চাপাতি দিয়ে খাদিজার ঘাড়ে ও মাথায় দুটি কোপ দিয়ে পালিয়ে যেতে থাকেন। খাদিজার সহপাঠীরা বিষয়টি দেখতে পেয়ে ধাওয়া করে বদরুলকে আটকের পর পুলিশে সোপর্দ করে। সোমবার সন্ধ্যায় সিলেট এম এ জি ওসমানী মেডিকেল কলেজ হাসপাতালের জরুরি বিভাগের চিকিৎসক মনোজ চৌধুরী জানান, ‘ওই ছাত্রীকে আশঙ্কাজনক অবস্থায় ভর্তি করা হয়েছে। নিউরো সার্জারি বিভাগের তত্ত্বাবধানে তাঁর মাথার অস্ত্রোপচার চলছে।’
এমসি কলেজের উপাধ্যক্ষ হায়াতুল ইসলাম আখঞ্জি প্রথম আলোকে বলেন, ‘ডিগ্রি পরীক্ষার কেন্দ্র এমসি কলেজ। আহত খাদিজা সিলেট সরকারি মহিলা কলেজের ছাত্রী। তিনি কলেজের ছাত্রী হোস্টেলে থাকতেন। কী কারণে তাঁর ওপর হামলা হয়েছে, এ বিষয়ে আমরা কিছু জানতে পারিনি। তবে কলেজের পক্ষ থেকে পুলিশকে বিষয়টি খতিয়ে দেখতে বলা হয়েছে।’
মহানগর পুলিশের শাহপরান থানার ভারপ্রাপ্ত কর্মকর্তা (ওসি) শাহজামাল মুন্সি জানান, পুলিশের কাছে হামলাকারী ছাত্র দাবি করেছেন, ওই ছাত্রীর সঙ্গে তাঁর প্রেমের সম্পর্ক ছিল। সম্প্রতি সম্পর্কে টানাপোড়েন দেখা দেওয়ায় ক্ষোভে তিনি এ ঘটনা ঘটিয়েছেন। হামলার ঘটনায় ওই ছাত্রকে আসামি করে পুলিশ মামলার প্রস্তুতি নিচ্ছে বলে জানান তিনি।
