
কুমিল্লার হোমনা উপজেলা থেকে অপহরণের তিন দিন পর আবদুল্লাহ আল মামুন (৭) নামের এক শিশুকে ঢাকা থেকে উদ্ধার করেছেন তার স্বজনেরা। গত মঙ্গলবার সকালে রাজধানী ঢাকার মহাখালী উড়ালসড়ক এলাকা থেকে তাকে উদ্ধার করা হয়। সে উপজেলার শোভারামপুর গ্রামের শ্রমিক আবদুল ওহাবের ছেলে। গত শনিবার শিশুটি অপহৃত হয়েছে বলে পরদিন রোববার থানায় একটি সাধারণ ডায়েরি দায়ের করেন তার বাবা।
আবদুল ওহাব বলেন, ‘গত শনিবার সকাল ১০টার দিকে আমার ছেলে আবদুল্লাহকে বাগশিতারামপুর গ্রামের দূরসম্পর্কের এক আত্মীয় নিয়ে যায়। তারপর সারা দিন খোঁজাখুঁজি করে কোথাও পাই নাই বাচ্চারে। পরের দিন রোববার হোমনা থানায় জিডি করি। এরপর সোমবার রাতে আমার ভাইয়ের শ্যালক কালন মিয়া ঢাকার মহাখালী ফ্লাইওভারের নিচের ফুটপাতে আবদুল্লাহকে শুয়ে থাকতে দেখে। আত্মীয় আমাদের ফোনে এই খবর জানালে রাতেই আমি মহাখালী গিয়া মঙ্গলবার ছেলেরে নিয়ে আসি।’ তিনি আরও বলেন, ‘আমি দিন আনি দিন খাই। গরিব মানুষ। বাচ্চা ফেরত পাইছি। তাই কোনো মামলা করি নাই।’
উদ্ধার হওয়া শিশু আবদুল্লাহ বলে, গত শনিবার সকালের দিকে তার আনটি (চাচার শ্যালিকা) শরিফা আক্তার তাদের বাড়িতে এসে মামাকে আনতে যাওয়ার কথা বলে নিয়ে যায়। পরে রাস্তায় একটা জুস খেতে দেয়। জুস খাওয়ার পর সে ঘুমিয়ে যায়। ঘুম থেকে জেগে দেখে গাড়িতে শরিফার কোলে। এ সময় বমি করে সে আবারও ঘুমিয়ে যায়। তারপর ঘুম থেকে যখনই সজাগ হতো শিশুটি, তখনই তাকে কিছু খাবার খাওয়ায় শরিফা। এতে কিছুক্ষণ পর আবার ঘুমিয়ে পড়ত সে।
