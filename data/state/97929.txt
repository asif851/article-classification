
গাজীপুরের দক্ষিণ সালনা এলাকায় গতকাল বৃহস্পতিবার রাতে পুলিশের গোয়েন্দা শাখার (ডিবি) সঙ্গে ‘বন্দুকযুদ্ধে’ সাইদুর রহমান (৩৬) নামে এক যুবক নিহত হয়েছেন। পুলিশের দাবি, সাইদুর তালিকাভুক্ত সন্ত্রাসী। তাঁর বিরুদ্ধে হত্যা মামলাসহ একাধিক মামলা রয়েছে। ঘটনাস্থল থেকে একটি পিস্তল ও দুটি গুলি উদ্ধারের দাবি করেছে ডিবি।
আজ শুক্রবার সকালে সাইদুরের লাশ ময়নাতদন্তের জন্য গাজীপুর শহীদ তাজউদ্দীন আহমদ মেডিকেল কলেজ হাসপাতাল মর্গে পাঠানো হয়েছে। সাইদুরের বাড়ি ঢাকার দক্ষিণ বাড্ডা এলাকায়।
জেলা গোয়েন্দা পুলিশের ভারপ্রাপ্ত কর্মকর্তা (ওসি) আমির হোসেনের ভাষ্য, গতকাল রাতে দক্ষিণ সালনা এলাকায় বাড্ডা থানার ‘তালিকাভুক্ত সন্ত্রাসী’ সাইদুর রহমান সহযোগীদের সঙ্গে গোপন বৈঠক করছেন বলে তাঁরা খবর পান। এ সময় পুলিশ ঘটনাস্থল থেকে অস্ত্রসহ সাইদুরকে আটক করে। পরে রাতে তাঁকে নিয়ে অভিযান চালায়। দক্ষিণ সালনা এলাকার হাতেম আলীর পুকুর পাড়ে সন্ত্রাসীরা সাইদুরকে ছিনিয়ে নেওয়ার চেষ্টা চালায়। এ সময় তারা পুলিশকে লক্ষ্য করে গুলি ছোড়ে। পুলিশও পাল্টা গুলি ছোড়ে। ঘটনাস্থলে সাইদুর গুলিবিদ্ধ হন। এ সময় সন্ত্রাসীদের গুলিতে ডিবির সদস্য ইয়াসিন ও উজ্জ্বল আহত হন। তাঁদের শহীদ তাজউদ্দীন আহমদ মেডিকেল কলেজ হাসপাতালে চিকিৎসা দেওয়া হয়। ওই মেডিকেলে নেওয়ার পর চিকিৎসকেরা সাইদুরকে মৃত ঘোষণা করেন।
আমির হোসেনের তথ্যমতে, সাইদুর বেশ কয়েকটি হত্যা মামলার আসামি ছিলেন। তিনি বাড্ডা এলাকায় বিভিন্ন সন্ত্রাসী কর্মকাণ্ডের সঙ্গে জড়িত।
