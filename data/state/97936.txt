
বগুড়ায় পেট্রলবোমায় দগ্ধ ট্রাকচালকের সহকারী আবদুর রহিম (৩০) আজ শুক্রবার সকাল ১০টার দিকে ঢাকা মেডিকেল কলেজ হাসপাতালের বার্ন ইউনিটে মারা গেছেন। নিহত রহিম সাতক্ষীরা জেলার শ্রীরামপুর গ্রামের আলেক উদ্দিনের ছেলে। গতকাল বৃহস্পতিবার রাত আটটার দিকে নুনগোলা এলাকায় মোকামতলা-জয়পুরহাট (পুরোনো দিনাজপুর) সড়কে আসবাববাহী একটি ট্রাকে পেট্রলবোমা হামলা চালায় দুর্বৃত্তরা। এতে তিনজন আহত হন। রহিম ছাড়া আহত অপর দুজন হলেন ট্রাকচালক টিটন মিয়া (৪০) ও আসবাব ব্যবসায়ী সাজু মিয়া (৩০)। টিটনের বাড়ি পিরোজপুর জেলার কাউখালীর হুগলায়। সাজুর বাড়ি বগুড়ার শিবগঞ্জ উপজেলার মোকামতলায়। ঘটনার পর আহত ব্যক্তিদের উদ্ধার করে বগুড়ার শহীদ জিয়াউর রহমান মেডিকেল কলেজ হাসপাতালে নিয়ে যাওয়া হয়। পরে অবস্থার অবনতি হলে চালকের সহকারী রহিম ও ব্যবসায়ী সাজু মিয়াকে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়। চালক টিটন জিয়াউর রহমান মেডিকেল কলেজ হাসপাতালে চিকিৎসাধীন। বগুড়ার সহকারী পুলিশ সুপার গাজিউল হক ঘটনার সত্যতা নিশ্চিত করেছেন।
