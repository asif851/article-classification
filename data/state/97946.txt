
অ্যাসিড নিক্ষেপের দায়ে সিরাজগঞ্জের সদর উপজেলায় দুই ব্যক্তিকে যাবজ্জীবন কারাদণ্ড দিয়েছেন আদালত। অতিরিক্ত জেলা ও দায়রা জজ (প্রথম) আদালতের বিচারক শেখ নাসিরুল হক গতকাল সোমবার এ রায় দেন।
সাজা পাওয়া ব্যক্তিরা হলেন সদর উপজেলার রতনকান্দি ইউনিয়নের ভেন্নাবাড়ি গ্রামের সোহরাব আলী (৪৯) ও তাঁর ভাতিজা নজরুল ইসলাম (৩৪)। রায় ঘোষণার সময় তাঁরা আদালতে উপস্থিত ছিলেন। সাজার পাশাপাশি তাঁদের ১ লাখ ২৫ হাজার টাকা জরিমানা করা হয়েছে।
মামলার সংক্ষিপ্ত বিবরণে জানা যায়, জমিজমা নিয়ে ভেন্নাবাড়ি গ্রামের মৃত আবদুস সাত্তারের স্ত্রী জরিনার (৪৯) সঙ্গে সোহরাব ও নজরুলের দীর্ঘদিন ধরে বিরোধ চলছিল। সোহরাব জরিনার মামাতো ভাসুর। ওই বিরোধের জের ধরে ২০১১ সালের ১১ ফেব্রুয়ারি রাতে তাঁরা জরিনার শরীরে আ্যাসিড নিক্ষেপ করে পালিয়ে যান। জরিনার পরিবারের দাবি, অ্যাসিডে জরিনার শরীরের ৩৫ থেকে ৪০ শতাংশ পুড়ে যায়। পরে বেসরকারি সংস্থা ব্র্যাকের সহায়তায় জরিনাকে অ্যাসিড সারভাইভারস ফাউন্ডেশনের অধীনে ঢাকায় নিয়ে চিকিৎসা করানো হয়।
এ ঘটনায় জরিনার ছেলে রুহুল আমীন বাদী হয়ে ১২ ফেব্রুয়ারি সোহরাব আলী, নজরুল ইসলাম ও জহুরুল ইসলামকে আসামি করে সদর থানায় মামলা করেন। পুলিশ তদন্ত শেষে নজরুলের ভাই জহুরুলের নাম বাদ দিয়ে আদালতে অভিযোগপত্র দাখিল করে।
