
প্রথমা প্রকাশনের ছয় দিনব্যাপী সাভার বইমেলা শুরু হয়েছে। জাহাঙ্গীরনগর বিশ্ববিদ্যালয়ে জহির রায়হান মিলনায়তনে আজ শনিবার বিকেল থেকে শুরু হওয়া এই মেলা চলবে আগামী বৃহস্পতিবার পর্যন্ত।
মিলনায়তনে আজ বিকেল তিনটায় যৌথভাবে এ মেলার উদ্বোধন করেন বিশ্ববিদ্যালয়ের প্রত্নতত্ত্ব বিভাগের অধ্যাপক এ কে এম শাহনাওয়াজ, সুফি মোস্তাফিজুর রহমান, দর্শন বিভাগের সহযোগী অধ্যাপক রায়হান রাইন ও ইতিহাস বিভাগের সহযোগী অধ্যাপক মোহাম্মদ গোলাম রব্বানী।
এ সময় অধ্যাপক শাহনাওয়াজ বলেন, গুণগতমান বজায় রেখে প্রথমা প্রকাশনী বিভিন্ন গুরুত্বপূর্ণ বই প্রকাশ করে চলেছে। ফলে যাত্রা শুরুর অল্পদিনের মধ্যেই এই প্রকাশনী বইয়ের জগতে নিজেদের জায়গা করে নিয়েছে। শিক্ষক-শিক্ষার্থী থেকে শুরু করে সব ধরনের পাঠক নিঃসন্দেহে এই বইমেলা থেকে উপকৃত হবেন। উদ্বোধনী অনুষ্ঠানে অন্যান্যের মধ্যে প্রত্নতত্ত্ব বিভাগের শিক্ষক মো. মিজানুর রহমান, বিশ্ববিদ্যালয়ের সাংস্কৃতিক সংগঠন আনন্দনের সভাপতি মিজান টিটু ও সাধারণ সম্পাদক সূচনা তৃষাসহ বিভিন্ন বিভাগের শিক্ষার্থীরা উপস্থিত ছিলেন।
এই বইমেলা সবার জন্য উন্মুক্ত থাকবে। মেলা চলবে প্রতিদিন বেলা ১১টা থেকে রাত আটটা পর্যন্ত। মেলায় ৩০ থেকে ৭০ শতাংশ কমিশনে প্রথমা প্রকাশনের বই বিক্রি হবে। দেশের অন্যান্য প্রকাশনীর বই বিক্রি হবে ২০ শতাংশ কমিশনে। ভারতীয় নতুন বই বিক্রি হবে ১ রুপি সমান এক দশমিক আট টাকা এবং ভারতীয় পুরোনো বই বিক্রি হবে ১ রুপি সমান ১ টাকা থেকে দেড় টাকায়।
২০১৫ সালের একুশে বইমেলায় প্রকাশিত প্রথমা প্রকাশনের সব বই পাওয়া যাবে সাভার বইমেলায়। এ ছাড়া একুশে বইমেলার পর প্রকাশিত নতুন বই আবুল কালাম মোহাম্মদ যাকারিয়ার নবাব সিরাজ-উদ-দৌলা, ফারুক আজিজ খানের বসন্ত ১৯৭১: মুজিবনগর সরকারের কেন্দ্র থেকে দেখা মুক্তিযুদ্ধ, মঈনুস সুলতানের ইদের সোনালি ঈগল, ইমরান মাহফুজ সম্পাদিত আবুল মনসুর আহমদ স্মারকগ্রন্থ, রাশেদুর রহমান সম্পাদিত নারী ১৯৭১: নির্যাতিত ও প্রত্যক্ষদর্শীদের সাক্ষাৎকার, মতিউর রহমান সম্পাদিত সম্মুখযুদ্ধ ১৯৭১: মুক্তিযোদ্ধাদের কলমে এবং মতিউর রহমানের খাপড়া ওয়ার্ড হত্যাকাণ্ড ১৯৫০ মেলায় পাওয়া যাবে। শিশু-কিশোরদের জন্য সদ্য প্রকাশিত রকিব হাসানের ছায়াশহর, গোয়েন্দা কিশোর-মুসা-রবিন সিরিজের গোলক রহস্য, আনিসুল হকের কিশোর উপন্যাস বাগানবাড়ি রহস্য ও মশিউল আলমের রহস্য উপন্যাস তুমুলের আঙুল রহস্য পাওয়া যাবে ৩০ শতাংশ কমিশনে।
