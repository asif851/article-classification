
মত্স্য ও প্রাণীসম্পদমন্ত্রী মোহাম্মদ ছায়েদুল হক বলেছেন, দেশের মিঠা পানিতে ২৬০ প্রজাতির মাছ ও ২৪ প্রজাতির চিংড়ি মাছ রয়েছে। মানুষের সৃষ্ট ও প্রাকৃতিক কারণে মিঠাপানির ১২ প্রজাতির মাছ চরম বিপন্ন। ৫৪ প্রজাতির মাছ প্রায় বিলুপ্ত। ২৮ প্রজাতির মাছ বিপন্ন এবং ১৪ প্রজাতির মাছ সংকটাপন্ন অবস্থায় আছে।এম আবদুল লতিফের লিখিত প্রশ্নের জবাবে আজ রোববার সংসদে মন্ত্রী এসব তথ্য জানান। এর আগে বিকেল চারটা ৪০ মিনিটে স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়।মন্ত্রী আরও জানান, দেশীয় প্রজাতির কই, শিং, পাবদা, ভেদা, সরপুঁটি, বাইমসহ শতাধিক প্রজাতির মিঠা পানির মাছের উত্পাদন বাড়ানোর জন্য মত্স্য অধিদপ্তর উন্মুক্ত জলাশয়ে পোনা অবমুক্ত করাসহ বিভিন্ন পদক্ষেপ গ্রহণ করেছে।স্বতন্ত্র জোটের নেতা হাজি সেলিমের প্রশ্নের জবাবে আইনমন্ত্রী আনিসুল হক বলেন, বর্তমানে যৌতুক নিরোধ আইনের অধীনে ৪৬ হাজার ৭৫৪টি মামলা বিভিন্ন আদালতে নিষ্পত্তির অপেক্ষায় আছে।স্বতন্ত্র সাংসদ রুস্তম আলী ফরাজীর প্রশ্নের জবাবে জনপ্রশাসন প্রতিমন্ত্রী ইসমত আরা সাদেক সংসদে জানান, সরকারের বিভিন্ন মন্ত্রণালয় ও বিভাগে প্রথম ও দ্বিতীয় শ্রেণীর গেজেটেড পদে অ্যাডহক ভিত্তিতে নিয়োগ পাওয়াদের চাকরিতে নিয়মিত করার বিষয়ে সরকারি কর্মকমিশনের সুপারিশ গ্রহণের ব্যাপারে সাংবিধানিক বাধ্যবাধকতা আছে। এ বিষয়ে বিভিন্ন মন্ত্রণালয় হতে যেসব প্রস্তাব পাওয়া গেছে, কমিশনের সুপারিশ পাওয়ার পর তার বেশির ভাগই পদই নিয়মিত করার জন্য সংশ্লিষ্ট মন্ত্রণালয়ে পাঠানো হয়েছে। এটি একটি চলমান প্রক্রিয়া।
