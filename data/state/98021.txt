
যৌতুকের দাবিতে স্ত্রীকে হত্যার দায়ে চট্টগ্রামে আনোয়ার হোসেন নামের এক ব্যক্তিকে মৃত্যুদণ্ড দিয়েছেন আদালত। চট্টগ্রাম নারী ও শিশু নির্যাতন দমন ট্রাইব্যুনাল-১-এর বিচারক মো. রেজাউল করিম গতকাল বৃহস্পতিবার এ রায় দেন।সাজা পাওয়া আসামি আনোয়ার রাউজান উপজেলার নোয়াপাড়া ইউনিয়নের দেলোয়ার হোসেনের ছেলে। তিনি নগরের ব্যাটারি গলিতে থাকতেন।মামলার সংক্ষিপ্ত বিবরণে জানা যায়, বিয়ের পর থেকে যৌতুকের দাবিতে স্ত্রী খালেদা আকতার সোনিয়াকে নির্যাতন করতেন আনোয়ার। ২০০৮ সালের ২০ এপ্রিল এক লাখ টাকা যৌতুকের দাবিতে আনোয়ার স্ত্রীকে মারধর করেন। নির্যাতনের একপর্যায়ে সোনিয়াকে ফাঁসিতে ঝুলিয়ে হত্যা করা হয়। এরপর ঘটনাটি আত্মহত্যা বলে চালানোর চেষ্টা করেন তিনি। এ ঘটনায় ওই বছরের ৫ মে নিহতের বড় বোন জাহানারা আকতার বাদী হয়ে হত্যা মামলা দায়ের করেন।রাষ্ট্রপক্ষের কৌঁসুলি জেসমিন আকতার বলেন, সাক্ষ্য-প্রমাণে আসামির বিরুদ্ধে হত্যার অভিযোগ প্রমাণিত হওয়ায় আদালত তাঁকে সর্বোচ্চ সাজা দিয়েছেন। আসামির উপস্থিতিতে আদালত রায় ঘোষণা করেছেন।
