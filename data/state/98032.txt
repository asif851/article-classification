
মৌলভীবাজারের কুলাউড়ায় পুকুরের পানিতে ডুবে শারমিন বেগম (৬) ও অমি বেগম (২) নামের দুই বোনের মৃত্যু হয়েছে। গতকাল শনিবার রাতে উপজেলার জয়চন্ডী ইউনিয়নের দক্ষিণ গিয়াসনগর গ্রামে এ ঘটনা ঘটে। রোববার বেলা ১১টার দিকে পারিবারিক গোরস্থানে দুই বোনের লাশ দাফন করা হয়।
নিহত শারমিন ও অমি ওই গ্রামের বাসিন্দা রাজমিস্ত্রি শাহীন আহমদের মেয়ে। শারমিন স্থানীয় কামারকান্দি সরকারি প্রাথমিক বিদ্যালয়ে প্রথম শ্রেণিতে পড়ত।
পুলিশ ও পরিবার সূত্রে জানা যায়, শনিবার বিকেলের দিকে শারমিন ও অমি বাড়ির উঠানে খেলাধুলা করছিল। কিছুক্ষণ পর তাদের আর খুঁজে পাওয়া যাচ্ছিল না। একপর্যায়ে বাড়ির পেছনের পুকুরে তাদের পায়ের জুতা ভাসতে দেখেন পরিবারের সদস্যরা। পরে পুকুরে নেমে পানির নিচ থেকে দুই বোনের লাশ উদ্ধার করা হয়।
কুলাউড়া থানার ভারপ্রাপ্ত কর্মকর্তা (ওসি) মো. শামীম মুসা প্রথম আলোকে বলেন, সুরতহাল প্রতিবেদন তৈরির সময় নিহত দুই শিশুর শরীরে কোনো আঘাতের চিহ্ন দেখা যায়নি। আবেদনের পরিপ্রেক্ষিতে মৌলভীবাজারের জেলা প্রশাসকের অনুমতিতে ময়নাতদন্ত ছাড়াই পরিবারের কাছে লাশ দু'টি হস্তান্তর করা হয়। এ ঘটনায় কুলাউড়া থানায় অপমৃত্যুর মামলা হয়েছে।
নিহত দুই শিশুর বাবা শাহীন আহমদ প্রথম আলোকে বলেন, ‘বাড়ির পিছে মাটি কাটি পুকুর বানাইছি। অউ পুকুরো ডুবিয়া দুই পুড়ির (মেয়ে) জান গেল। পুড়ি দুইটায় ঘরটা আলো করি রাখছিল। অখন ঘরটা আইন্ধার (অন্ধকার) অই গেল।’
জয়চন্ডী ইউনিয়ন পরিষদের (ইউপি) ৮ নম্বর ওয়ার্ডের সদস্য আবদুল খালিক বলেন, দুই শিশু বোনের মৃত্যুর ঘটনায় এলাকায় শোকের ছায়া নেমে এসেছে।
