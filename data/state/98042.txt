
রাজশাহীর পুঠিয়ায় ট্রাক-মাইক্রোবাস মুখোমুখি সংঘর্ষে এক নারীসহ তিন ব্যক্তি এবং নোয়াখালীর সেনবাগে মোটরসাইকেল-পিকআপ ভ্যান সংঘর্ষে দুজন নিহত হয়েছেন। গত শুক্রবার রাত থেকে গতকাল শনিবার সন্ধ্যা পর্যন্ত আরও ছয়টি জেলায় সড়ক দুর্ঘটনায় সাবেক সেনাসদস্যসহ নিহত হয়েছেন ছয়জন।এ নিয়ে গত ২৯৬ দিনে দেশের বিভিন্ন স্থানে সড়ক দুর্ঘটনায় নিহত লোকের সংখ্যা দাঁড়াল ২ হাজার ৫৪৯। প্রত্যক্ষদর্শী ও পুলিশের বরাত দিয়ে প্রথম আলোর নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:রাজশাহীর পুঠিয়ার ঝলমলিয়া এলাকায় ঢাকা-রাজশাহী মহাসড়কে গতকাল বেলা দুইটার দিকে ট্রাক ও মাইক্রোবাসের মুখোমুখি সংঘর্ষে তিনজন নিহত হয়েছেন। তাঁরা হলেন মাইক্রোবাসের চালক মনসুর (৩২) এবং যাত্রী মিরা বেগম (৩৮) ও আল আমিন (২০)। মনসুরের বাড়ি ঠাকুরগাঁওয়ে; মিরা ও আল আমিনের বাড়ি চাঁপাইনবাবগঞ্জের ভোলাহাটে। দুর্ঘটনায় ঘটনাস্থলেই মিরার মৃত্যু হয়। বাকি দুজনকে উদ্ধার করে রাজশাহী মেডিকেল কলেজ হাসপাতালে পাঠানোর পর তাঁদের মৃত্যু হয়।
নোয়াখালীর সেনবাগের ছাতারপাইয়া বাজারের কাছে সেনবাগ-সোনাইমুড়ী সড়কে গতকাল বিকেলে মোটরসাইকেল ও পিকআপ ভ্যানের সংঘর্ষে ঘটনাস্থলে দুই মোটরসাইকেল আরোহী নিহত হন। এ সময় অপর মোটরসাইকেল আরোহী গুরুতর আহত হয়েছেন। দুর্ঘটনার প্রতিবাদে স্থানীয় লোকজন প্রায় এক ঘণ্টা ওই সড়ক অবরোধ করে রাখেন। ভাঙচুর করেন তিন-চারটি সিএনজিচালিত অটোরিকশা। নিহত দুই ব্যক্তি হলেন বিজয়নগরের কামাল হোসেনের ছেলে মো. পারভেজ (২৫) ও খোকা মিয়ার ছেলে মো. সুজন (২৮)। আহত হন একই এলাকার মো. রাসেল (২৭)। তাঁকে হাসপাতালে ভর্তি করা হয়েছে।
বগুড়ার শাজাহানপুরে গতকাল সন্ধ্যায় কাভার্ড ভ্যানের ধাক্কায় নিহত হয়েছেন মোটরসাইকেল আরোহী আজিজুল হক। শাজাহানপুরের ফটকি ব্রিজ এলাকায় ঢাকা-বগুড়া মহাসড়কে এ দুর্ঘটনা ঘটে। আজিজুল শহীদ জিয়াউর রহমান মেডিকেল কলেজ হাসপাতালের ওয়ার্ড বয় ছিলেন।
কুমিল্লার চৌদ্দগ্রামের চিওড়া ভিটা ওয়ার্ল্ড হোটেলের সামনে গতকাল সকালে সিমেন্টবোঝাই একটি কাভার্ড ভ্যান নিয়ন্ত্রণ হারিয়ে ঢাকা-চট্টগ্রাম মহাসড়কের পাশে উল্টে গেলে এর চালকের সহকারী সুমন মিয়া (৪৫) নিহত হন। আহত হন তাঁর ছেলে ও কাভার্ড ভ্যানটির চালক শাকিল মিয়া (২৬)। তাঁদের বাড়ি ভোলার লালমোহনপুর সদরে।
চট্টগ্রাম নগরের নিউমার্কেট এলাকায় গতকাল সকালে বাসচাপায় আবু নাছের (৫২) নামের একজন মাছ বিক্রেতা নিহত হয়েছেন।
বান্দরবানের লামা পৌরসভার হরিণঝিরি এলাকায় লামা-আলীকদম সড়কে গতকাল সকালে বালুভর্তি ট্রাকের ধাক্কায় মোমেনা বেগম (৮৫) নামে এক নারী নিহত হয়েছেন। তিনি হরিণঝিরি পাড়ার বাসিন্দা মৃত আবদুল আজিজের স্ত্রী।
নারায়ণগঞ্জের আড়াইহাজারে বাসচাপায় কাভার্ড ভ্যানের চালক কুরবান আলী (২০) নিহত হয়েছেন। শুক্রবার রাতে ঢাকা-সিলেট মহাসড়কের আড়াইহাজার থানার ছনপাড়া নামক স্থানে এ দুর্ঘটনা ঘটে। তাঁর বাড়ি পাবনার বেড়ার পাইরা গ্রামে।
পটুয়াখালীর বাউফলের কেশবপুরে ভরিপাশা-তালতলী সড়কে শুক্রবার রাতে মোটরসাইকেলের সঙ্গে ইজিবাইকের সংঘর্ষে মো. ফিরোজ আলম (৫৫) নামে সাবেক এক সেনাসদস্য নিহত হন।
