
মানিকগঞ্জ জেলা আইনজীবী সমিতির নির্বাচনে বিএনপিপন্থী প্যানেল সংখ্যাগরিষ্ঠতা অর্জন করেছে। সমিতির ১৫টি পদের মধ্যে সাধারণ সম্পাদকসহ নয়টিতেই তাঁদের প্রার্থীরা জয়ী হয়েছেন। আওয়ামী লীগপন্থীরা সভাপতিসহ ছয়টি পদে জয়ী হয়েছেন।জেলা আইনজীবী সমিতির ভবনে ভোট গ্রহণ শেষে গত বৃহস্পতিবার রাত ১১টার দিকে ফলাফল ঘোষণা করেন নির্বাচন কমিশনার প্রবীণ আইনজীবী আবুল কাশেম।আইনজীবী সমিতি সূত্রে জানা যায়, আওয়ামী লীগপন্থী আইনজীবীদের সংগঠন সম্মিলিত আইনজীবী সমন্বয় পরিষদ ঘোষিত প্যানেল থেকে সভাপতি পদে মো. খলিলুর রহমান, সহসভাপতি নিরঞ্জন বসাক, অর্থ সম্পাদক জাহিদ আলী আহম্মেদ (বিনা প্রতিদ্বন্দ্বিতায়), কার্যকরী সদস্য পদে আবদুল আলীম, হাফিজুর রহমান ও কাজী আবদুস সাত্তার জয়ী হয়েছেন।বিএনপিপন্থী আইনজীবীদের সংগঠন জাতীয়তাবাদী আইনজীবী ঐক্য ফোরাম ঘোষিত প্যানেল থেকে সাধারণ সম্পাদক পদে জসিম উদ্দিন আহম্মেদ, সহসাধারণ সম্পাদক আবদুল জলিল মোল্লা, পাঠাগার সম্পাদক সাইফুল ইসলাম, ক্রীড়া সম্পাদক মুহাম্মদ আমীরুল ইসলাম, সাহিত্য ও সাংস্কৃতিক সম্পাদক শরিফুল হক. হিসাব নিরীক্ষক পদে ইমরুল আলম চৌধুরী ও কাজী শরিফ উদ্দিন এবং কার্যকরী সদস্য পদে মো. আক্কাচুজ্জামান ও মশিউর রহমান জয়লাভ করেছেন।নির্বাচন কমিশনার আবুল কাশেম জানান, এবারের নির্বাচনে সমিতির ৪০৩ জন ভোটারের মধ্যে ৩৭৯ জন ভোট দেন।
