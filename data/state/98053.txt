
বিএনপির চেয়ারপারসন খালেদা জিয়া অভিযোগ করেছেন, ‘১০ টাকা কেজি দরে চাল বিক্রির ক্ষেত্রে হরিলুট চলছে। গরিবেরা বঞ্চিত হচ্ছেন।’ গতকাল বৃহস্পতিবার এক টুইটে খালেদা জিয়া এ অভিযোগ করেন। তিনি বলেন, ‘হতদরিদ্রদের নামে বরাদ্দ করা ১০ টাকা কেজি দরের চাল সারা দেশে আওয়ামী লীগের সচ্ছল লোকেরা লুটেপুটে খাওয়ার সংবাদে আমরা লজ্জিত ও স্তম্ভিত।’খালেদা জিয়া বলেন, ‘আমরা সরকার পরিচালনার সময়ে মোটা চালের দর ২০০৭ সাল পর্যন্ত কেজিপ্রতি ১৪-১৫ টাকায় সীমিত রেখেছি। কখনো একটু দাম বাড়লে বা অনটনের সময়ে আমরা হতদরিদ্রদের জন্য বিনা মূল্যে খয়রাতি সাহায্যের পাশাপাশি কম দামে চাল খোলা বাজারে বিক্রি বা ওএমএস চালু করেছি। এখন শুধু কার্ডধারীদের জন্য ১০ টাকা কেজিতে চাল দেওয়ার নিয়ম করে সেই কার্ড শাসক দলের সচ্ছল লোকদের হাতে তুলে দেওয়া হয়েছে।
