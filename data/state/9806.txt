
নিজেদের মধ্যে হানাহানিতে জড়িয়ে দিশেহারা আওয়ামী লীগ। শুধু ছাত্রলীগ-যুবলীগ নয়, মন্ত্রী-সাংসদ থেকে তৃণমূল পর্যন্ত ছড়িয়ে পড়েছে অন্তর্দ্বন্দ্ব। বেশির ভাগ ক্ষেত্রে হানাহানির মূলে রয়েছে টেন্ডারবাজি ও চাঁদাবাজির নিয়ন্ত্রণ এবং দখলবাজি প্রতিষ্ঠা।নারায়ণগঞ্জ, ফেনী, লক্ষ্মীপুরে একের পর এক হানাহানি এখন সারা দেশে মূল আলোচনার বিষয়। খুলনা, কুমিল্লাসহ অন্য অনেক জেলাতেও একই পরিস্থিতি বিরাজ করছে৷ অবস্থা এমন দাঁড়িয়েছে যে সন্ত্রাসের গডফাদারদের নিয়ন্ত্রিত এলাকাগুলোতে যাওয়ার সাহসই পাচ্ছেন না কোনো কোনো কেন্দ্রীয় নেতা৷দলীয় সূত্রে জানা গেছে, গত ২৫ মে আওয়ামী লীগের ধানমন্ডি কার্যালয়ে সাংগঠনিক এক বৈঠকে চট্টগ্রাম অঞ্চলের দায়িত্বপ্রাপ্ত সাংগঠনিক সম্পাদক বীর বাহাদুর বলেছেন, লক্ষ্মীপুরে হানাহানি যে পর্যায়ে পৌঁছেছে, তাতে তিনি সেখানে গিয়ে সাংগঠনিক কার্যক্রম পরিচালনা করার পরিবেশই পাচ্ছেন না৷ আওয়ামী লীগের সাধারণ সম্পাদক সৈয়দ আশরাফুল ইসলাম দলের যুগ্ম সাধারণ সম্পাদক ও সাংগঠনিক সম্পাদকদের নিয়ে এ বৈঠকটি করেছিলেন।বেসরকারি সংগঠন আইন ও সালিশ কেন্দ্রের হিসাব অনুযায়ী, ৫ জানুয়ারির একতরফা নির্বাচনের পর আওয়ামী লীগ ও এর সহযোগী সংগঠনগুলোর মধ্যে অভ্যন্তরীণ সংঘর্ষ হয়েছে ২৮ বার৷ আর বিভিন্ন জাতীয় সংবাদপত্রে প্রকাশিত তথ্য অনুসারে, একই সময়ে আওয়ামী লীগের অভ্যন্তরীণ কোন্দল ও সংঘর্ষে খুন হয়েছে অন্তত ১৬ জন৷এ প্রসঙ্গে সাবেক তত্ত্বাবধায়ক সরকারের উপদেষ্টা আকবর আলি খান প্রথম আলোকে বলেন, অন্তর্কলহ সব দলেই আছে, সরকারে গেলে তা বৃদ্ধি পায়। এই কলহ সম্পদের ওপর নিয়ন্ত্রণ প্রতিষ্ঠার লক্ষে৵ হলে তা রক্তক্ষয়ী সংঘাতে রূপ নেয়। এখন দেশে সেটাই চলছে। যত দিন যাচ্ছে, এটা আরও বৃদ্ধি পাচ্ছে। এর মধ্যে রাজনীতি নেই। এ জন্যই কেন্দ্রের মাথাব্যথা কম। যেমন আছে, তেমনই চলছে। নারায়ণগঞ্জ, ফেনী ও লক্ষ্মীপুরের আওয়ামী লীগের রাজনীতি নিয়ন্ত্রণ করছেন গডফাদার হিসেবে পরিচিত নেতারা। সাংগঠনিক দায়িত্বপ্রাপ্ত নেতারাও এঁদের ঘাঁটাতে চান না। আওয়ামী লীগের তিনজন সাংগঠনিক সম্পাদকের সঙ্গে কথা বলে জানা গেছে, বিভিন্ন স্থানে হানাহানির মূল কারণ অবৈধ অর্থ ও পেশিশক্তি। পর পর দুই মেয়াদে আওয়ামী লীগ ক্ষমতায়৷ অবৈধ অর্থ আয়ের উৎসগুলোতে একচ্ছত্র নিয়ন্ত্রণ প্রতিষ্ঠার মূল বাধা হয়ে দাঁড়িয়েছে দলেরই আরেকটি অংশ। তাই পেশিশক্তির রক্তাক্ত প্রয়োগ হচ্ছে নিজ দলেই। ৫ জানুয়ারির নির্বাচনের পর একশ্রেণির নেতা-কর্মী আরও বেশি বেপরোয়া হয়ে উঠেছেন৷ ওই তিন নেতা বলেন, নিজেদের মধ্যে হানাহানি বন্ধের দুটি পথ আছে। সন্ত্রাসে জড়িত নেতাদের দলগতভাবে কোণঠাসা করা এবং আইনের আওতায় আনা। কিন্তু এসব কঠোর পদক্ষেপ নেওয়ার মানসিকতা বর্তমান নেতৃত্বের নেই।জানতে চাইলে সাবেক তত্ত্বাবধায়ক সরকারের উপদেষ্টা এম হাফিজউদ্দিন খান বলেন, ৫ জানুয়ারির পর ক্ষমতাসীন দলের নেতা-কর্মীদের অনেকেই মনে করছেন যুদ্ধজয় হয়ে গেছে। এখন যে যা পারে নিতে ব্যস্ত। যেহেতু বিরোধী পক্ষ নেই, তাই এখন নিজেরাই নিজেদের প্রতিপক্ষ। তাঁরা জানেন, পুলিশ বা আইনশৃঙ্খলা রক্ষাকারী বাহিনী কিছু করবে না। ফলে কারও মনে ভয়-ডর নেই। আওয়ামী লীগের একজন কেন্দ্রীয় নেতা নাম প্রকাশ না করার শর্তে প্রথম আলোকে বলেন, সমালোচনা আছে, দলের কমিটি হয় না বলে নতুন নেতৃত্ব আসতে পারে না। কিন্তু নেতৃত্ব পরিবর্তনে সমস্যার সমাধান হবে না৷ কারণ, এখন যেসব হানাহানি হচ্ছে, তা পদ-পদবির জন্য নয়। মূল কারণ, আধিপত্য বিস্তার, দরপত্র ও চাঁদার নিয়ন্ত্রণ এবং অবৈধ দখলবাজি।এই নেতা আরও বলেন, এরশাদের আমল বাদ দিলে পর পর দুবার ক্ষমতার স্বাদ নেওয়ার অভিজ্ঞতা এর আগে কোনো দলের ছিল না৷ ২০০১ সালের নির্বাচনে আওয়ামী লীগের ভরাডুবি হলে সংসদীয় দলের প্রথম বৈঠকে এক প্রবীণ সাংসদ বলেছিলেন, ‘আমরা ক্ষমতায় যেতে না পেরে ভালোই হয়েছে। কারণ, পুনরায় ক্ষমতায় গেলে আমার মতো বুড়োকেও আয়ত্তে রাখতে পারতেন না।’এখন সেই অবস্থায়ই চলছে। আওয়ামী লীগের ১৯৯৬ থেকে ২০০১ সালের সরকারের আমলে নারায়ণগঞ্জে শামীম ওসমান, ফেনীতে জয়নাল হাজারী, লক্ষ্মীপুরে আবু তাহের আর বরিশালে আবুল হাসানাত আবদুল্লাহ ও ঢাকায় মোফাজ্জল হোসেন চৌধুরীর কর্মকাণ্ডে সরকার ব্যাপকভাবে সমালোচিত হয়৷ ২০০১ সালের নির্বাচনে আওয়ামী লীগের পরাজয়ের জন্য এঁদের কর্মকাণ্ডকেও দায়ী করা হয়৷ তাঁরাই এখন আবার দলকে সমালোচনার মুখে ফেলছেন।এদিকে প্রথম আলোর ভোলা প্রতিিনধি জানান, গতকাল ভোলার লালমোহনে একটি সেতুর উদ্বোধনী অনুষ্ঠানে যোগাযোগমন্ত্রী ও আওয়ামী লীগের সভাপতিমণ্ডলীর সদস্য ওবায়দুল কাদের বলেছেন, নারায়ণগঞ্জ থেকে ফেনী—সারা দেশের আওয়ামী লীগে শুদ্ধি অভিযান চালানো হবে। দল থেকে ‘আগাছা-পরগাছা-হাইব্রিড-ফরমালিন দেওয়া’ নেতাদের সমূলে উৎপাটন করা হবে। দলে বসে মাস্তানি-খুনোখুনি করা চলবে না। নারায়ণগঞ্জ ও ফেনীর হত্যাকাণ্ডের ঘটনার তদন্তে যে দোষী হবে, তাকেই শাস্তি পেতে হবে৷ওবায়দুল কাদের কঠোর অবস্থানের কথা জানালেও বাস্তব পরিস্থিতি ভিন্ন৷ কারণ, দলের অভ্যন্তরীণ কোন্দল রক্তক্ষয়ী রূপ নিলেও দায়ী কোনো বড় নেতার বিরুদ্ধে এখন পর্যন্ত আইনগত শক্ত ব্যবস্থা নিতে দেখা যায়নি৷গত শনিবার প্রধানমন্ত্রী শেখ হাসিনা সংবাদ সম্মেলনে বলেছিলেন, একশ্রেণির লোক আছে, যারা সব সময় সরকারি দলে আশ্রয় নিয়ে অপরাধ করে থাকে৷ উদাহরণ হিসেবে তিনি নারায়ণগঞ্জের সাত খুনের প্রধান আসামি নূর হোসেনের নাম বলেন৷ এই নূর হোসেন
