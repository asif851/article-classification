
যশোরের বাঘারপাড়া উপজেলায় গতকাল শুক্রবার দিবাগত রাতে একটি প্রাইভেট কারের ভেতর থেকে ১২ কেজি সোনা উদ্ধার করেছে পুলিশ। গাড়িটি একটি মামলার আলামত হিসেবে বাঘারপাড়া থানায় রাখা ছিল।গতকাল দিবাগত রাত আড়াইটার দিকে পুলিশ গাড়িটির ভেতর থেকে সোনা উদ্ধার করে। এর মূল্য চার কোটি টাকার বেশি।বাঘারপাড়া থানার ভারপ্রাপ্ত কর্মকর্তা (ওসি) ফয়রুদ্দিন আহমেদ সোনা উদ্ধারের তথ্যের সত্যতা নিশ্চিত করেছেন। এ ঘটনায় গাড়ির মালিকসহ অজ্ঞাত ১০ জনের বিরুদ্ধে মামলা হয়েছে।গত ২ সেপ্টেম্বর অন্য একটি মামলার আলামত হিসেবে যশোর-নড়াইল সড়ক থেকে গাড়িটি জব্দ করে পুলিশ।
