
গরুকে ঘাস খাওয়ানোর ঘটনায় বিতণ্ডার জেরে খাগড়াছড়ির দীঘিনালায় ইন্দ্রাদেবী চাকমা (৫০) নামের এক নারীকে ছুরিকাঘাতে হত্যা করা হয়েছে। ঘটনার সঙ্গে জড়িত থাকার অভিযোগে স্থানীয় লোকজন মো. আলাউদ্দিনকে (৬৫) ছুরিসহ আটক করে পুলিশে সোপর্দ করেছে।
মধ্য বোয়ালখালী গোপাল মেম্বারপাড়ায় আজ শনিবার সকাল ১০টার দিকে এ ঘটনা ঘটে। পুলিশ লাশ উদ্ধার করে ময়নাতদন্তের জন্য জেলা সদর হাসপাতালে পাঠিয়েছে।
স্থানীয় ও পুলিশ সূত্র জানায়, গোপাল মেম্বারপাড়ায় আলাউদ্দিনের বর্গা নেওয়া জমিতে ইন্দ্রদেবী চাকমা তাঁর গরুকে ঘাস খাওয়াতে শুরু করেন। আলাউদ্দিন এত ক্ষিপ্ত হন। এ সময় দুজনের কথা-কাটাকাটির একপর্যায়ে আলাউদ্দিন ইন্দ্রাদেবীর পেটে ছুরিকাঘাত করেন। মেরুং ইউনিয়ন পরিষদের (ইউপি) সাবেক সদস্য আবুল কালাম আজাদ বলেন, স্থানীয় লোকজন আলাউদ্দিনকে আটক করে পুলিশের কাছে দেয়। অপ্রীতিকর পরিস্থিতি এড়াতে এলাকায় অতিরিক্ত পুলিশ মোতায়েন করা হয়েছে। ঘটনার প্রতিবাদে জেএসএস (এমএন লারমা) পক্ষ বিক্ষোভ মিছিল ও সমাবেশ করেছে। দীঘিনালার থানার ভারপ্রাপ্ত কর্মকর্তা (ওসি) সামসুদ্দীন ভূঁইয়া ঘটনার সত্যতা স্বীকার করেছেন।
