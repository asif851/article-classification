
আওয়ামী লীগের উপদেষ্টা পরিষদের সদস্য ও শিল্পমন্ত্রী আমির হোসেন আমু বলেছেন, বাংলাদেশের স্বাধীনতা, সার্বভৌমত্ব ও গণতন্ত্রকে হত্যা করার উদ্দেশ্যে আন্দোলনের নামে বিএনপি ৫ জানুয়ারি গণহত্যা চালিয়েছিল। সেই পরিস্থিতি অত্যন্ত যোগ্যতার সঙ্গে মোকাবিলা করে শেখ হাসিনা দেশকে রক্ষা করেছিলেন। 
আজ বৃহস্পতিবার বিকেলে ‘গণতন্ত্রের বিজয় দিবস’ উপলক্ষে বঙ্গবন্ধু অ্যাভিনিউয়ে ঢাকা মহানগর দক্ষিণ আওয়ামী লীগ আয়োজিত জনসভায় প্রধান অতিথির বক্তব্যে আমু এসব কথা বলেন। বিএনপিকে উদ্দেশ করে আমির হোসেন আমু বলেন, আবার তারা পানি ঘোলা করতে চায়। আন্দোলনের নামে মানুষ হত্যা করতে চায়। যেমনি ভাবে ২০১৫ সালে গণতন্ত্রের কালো দিবস পালনের নামে নিরীহ মানুষগুলোকে পেট্রলবোমা মেরে পুড়িয়ে পুড়িয়ে হত্যা করেছে। তিনি বলেন, এই দেশে আর কোনো গণহত্যা করতে দেওয়া হবে না। এই দেশের অগ্রগতি ও অগ্রযাত্রা ব্যাহত করতে দেওয়া হবে না। দু–দুবার শিক্ষা দেওয়া হয়েছে। যদি শিক্ষা না পেয়ে থাক, তাহলে ২০১৯ সালের নির্বাচনে বাংলার মানুষ তাদের চিরদিনের মতো গণতন্ত্রের শিক্ষা দিয়ে দেবে। নির্বাচন কমিশন গঠনে রাষ্ট্রপতিকে আওয়ামী লীগ সর্বাত্মক সহযোগিতা করবে জানিয়ে সভাপতিমণ্ডলীর সদস্য আব্দুর রাজ্জাক বলেন, ‘আমরা আশা করি, রাষ্ট্রপতি একটি অবাধ, সুষ্ঠু, নিরপেক্ষ এবং সবার কাছে গ্রহণযোগ্য নির্বাচন করতে শক্তিশালী ও স্বাধীন নির্বাচন কমিশন গঠন করবেন। তার প্রতি আমাদের গভীর শ্রদ্ধা রয়েছে।’ বিএনপিকে উদ্দেশ করে রাজ্জাক বলেন, ‘আমরা আশা করি, বিএনপি আর সন্ত্রাসের পথে যাবে না, নাশকতার পথে যাবে না। যদি যায়, তাহলে তাদের চরম মূল্য দিতে হবে।’ আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, সব ইস্যু হারিয়ে খালেদা জিয়া এখন মিথ্যা কর্মসূচি দিয়ে মাঠে নামতে চাইছেন। আজকে তাঁরা সারা বাংলাদেশে গণতন্ত্র হত্যা দিবস পালনের কর্মসূচি দিয়েছিল। কিন্তু কোথাও তাদের নেতা-কর্মীকে দেখা যায়নি। জনগণ তাদের প্রতিহত করেছে। ঢাকা মহানগর দক্ষিণ আওয়ামী লীগের সভাপতি আবুল হাসনাতের সভাপতিত্বে জনসভায় আরও বক্তব্য দেন আওয়ামী লীগের উপদেষ্টা পরিষদের সদস্য মোজাফফর হোসেন (পল্টু), সাংগঠনিক সম্পাদক বাহাউদ্দিন নাছিম, এ কে এম এনামুল হক শামীম, সাংসদ শেখ ফজলে নূর তাপস, ঢাকা মহানগর দক্ষিণ আওয়ামী লীগের সাধারণ সম্পাদক শাহে আলম মুরাদ, সহসভাপতি আবু মোহাম্মদ মান্নাফী প্রমুখ। জনসভা পরিচালন করেন ঢাকা মহানগর দক্ষিণ আওয়ামী লীগের প্রচার সম্পাদক আখতার হোসেন ও উপপ্রচার সম্পাদক মামুনুর রশীদ।
