
বিএনপির নেতৃত্বাধীন ১৮-দলীয় জোটের তৃতীয় দফায় ডাকা টানা অবরোধের ষষ্ঠ দিন আজ বৃহস্পতিবার রাজধানীতে বাসে আগুন দেওয়া, ককটেলের বিস্ফোরণ, ধাওয়া-পাল্টাধাওয়ার ঘটনা ঘটেছে।
সায়েদাবাদ: সায়েদাবাদ বাস টার্মিনালে সকালে একটি বাসে আগুন দিয়েছে দুর্বৃত্তরা। এ ঘটনায় কেউ হতাহত হয়নি।
ফায়ার সার্ভিসের নিয়ন্ত্রণকক্ষের কর্তব্যরত কর্মকর্তা শাহজাদী সুলতানা জানান, ভোর সাড়ে ছয়টার দিকে কে বা কারা সায়েদাবাদ বাস টার্মিনালে থেমে থাকা একটি বাসে আগুন দেয়। ফায়ার সার্ভিসের কর্মীরা ঘটনাস্থলে পৌঁছার আগেই স্থানীয় লোকজন আগুন নিভিয়ে ফেলে।
দয়াগঞ্জ: সকাল নয়টার দিকে পুরান ঢাকার দয়াগঞ্জ মোড়ে জামায়াত-শিবিরের নেতা-কর্মীদের সঙ্গে পুলিশের সংঘর্ষ হয়েছে।
পুলিশ সূত্র জানায়, জামায়াত-শিবিরের একটি দল সকাল নয়টার দিকে দয়াগঞ্জ মোড়ে মিছিল বের করে। বাধা দিলে পুলিশকে লক্ষ্য করে কয়েকটি ককটেল ছোড়েন জামায়াত-শিবিরের নেতা-কর্মীরা। এ সময় উভয় পক্ষের মধ্যে ধাওয়া-পাল্টাধাওয়া চলে। একপর্যায়ে শটগানের গুলি ছুড়ে মিছিলকারীদের ছত্রভঙ্গ করে দেয় পুলিশ। পুলিশের ওয়ারি বিভাগের উপকমিশনার মো. ইলিয়াছ শরীফ এ তথ্য জানিয়েছেন।
