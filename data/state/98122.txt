
রাজধানীর মোহাম্মদপুরের বেড়িবাঁধ এলাকায় যাত্রীবাহী বাসে পেট্রলবোমা হামলার ঘটনায় বিএনপির যুগ্ম মহাসচিব রুহুল কবির রিজভী, বরকত উল্লা বুলু ও আমান উল্লাহ আমান, স্বনির্ভরবিষয়ক সম্পাদক রুহুল কুদ্দুস তালুকদার দুলুসহ নাম উল্লেখ করে ১০ জনকে আসামি করা হয়েছে। এ ছাড়াও অজ্ঞাত কয়েকজনকে আসামি করেছে পুলিশ। এ মামলায় নান্নু নামে স্বেচ্ছাসেবক দলের এক নেতাকে গ্রেপ্তার করা হয়েছে।পুলিশ জানায়, তদন্তে যাঁদের নাম এসেছে, তাঁদের বিরুদ্ধে মামলা করা হয়েছে। এ মামলায় আজ রোববার বিকেল পাঁচটার দিকে মোহাম্মদপুরের বেড়িবাঁধ এলাকা থেকে নান্নুকে গ্রেপ্তার করা হয়। নান্নু ঢাকার ৪৬ নম্বর ওয়ার্ড স্বেচ্ছাসেবক দলের সাংগঠনিক সম্পাদক। মামলার অন্য আসামিদের গ্রেপ্তারের চেষ্টা চলছে।
পুলিশের তেজগাঁও বিভাগের উপকমিশনার (ডিসি) বিপ্লব কুমার সরকার তথ্যের সত্যতা নিশ্চিত করেছেন।
গতকাল শনিবার রাত নয়টার দিকে বেড়িবাঁধ এলাকায় যাত্রীবাহী একটি বাসে পেট্রলবোমা হামলা চালায় দুর্বৃত্তরা। এতে পাঁচজন দগ্ধ হন। তাড়াহুড়া করে নামতে গিয়ে আরও পাঁচ যাত্রী আহত হন। দগ্ধ যাত্রীদের ঢাকা মেডিকেল কলেজ হাসপাতালে চিকিৎসা দেওয়া হচ্ছে।
