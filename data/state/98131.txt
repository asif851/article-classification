
জঙ্গিবাদের উত্থানে বিএনপির হাত নেই, বরং সেটা আওয়ামী লীগ সরকারের আমলে বিস্তৃত হয়েছে বলে মন্তব্য করেছেন বিএনপির স্থায়ী কমিটির সদস্য নজরুল ইসলাম খান। আজ রোববার দুপুরে পাবনার দোয়েল কমিউনিটি সেন্টারে পাবনা জেলা বিএনপির প্রতিনিধি সভায় সাংবাদিকদের এক প্রশ্নের জবাবে এ মন্তব্য করেন নজরুল ইসলাম খান।
প্রতিনিধি সভায় প্রধান অতিথির বক্তব্যে নজরুল ইসলাম খান বলেন, জনগণের অধিকার হরণ করে কৌশলে আজকে যারা ক্ষমতায় আসীন, তাদের হাতে গণতন্ত্র কখনো নিরাপদ ছিল না, এখনো নেই। আর যখন গণতন্ত্র থাকে না, তখনই সন্ত্রাস, জঙ্গিবাদ মাথাচাড়া দিয়ে ওঠে। এ সরকারের অযোগ্য দেশ পরিচালনায় দেশের জনগণের জানমাল নিরাপত্তাহীন হয়ে পড়েছে।
অনুষ্ঠানে সাংবাদিকদের এক প্রশ্নের জবাবে বিএনপির স্থায়ী কমিটির এই সদস্য বলেন, ‘জঙ্গিবাদের উত্থানে বিএনপির হাত নেই, বরং সেটা আওয়ামী লীগ সরকারের আমলে বিস্তৃত হয়েছে; এখন সেটি আর শক্তিশালী হয়েছে। জঙ্গিবাদের সঙ্গে বিএনপিকে অভিযুক্ত করা রাজনৈতিক অপকৌশল।’ তিনি আরও বলেন, জনগণ আজ পরিবর্তনে আশায় অধীর আগ্রহে অপেক্ষা করছে। দেশের মানুষ বর্তমান সরকারের অনাচার, দুর্নীতি থেকে মুক্তি চায়, সন্ত্রাস, জঙ্গিবাদ থেকে মুক্তি চায়। ফলে গণতান্ত্রিক দল হিসেবে বিএনপি গণতান্ত্রিক প্রক্রিয়ায় রাষ্ট্রক্ষমতায় পরিবর্তন আনার চেষ্টা করছে।
পাবনা জেলা বিএনপির জ্যেষ্ঠ সহসভাপতি আবদুস সামাদ খানের সভাপতিত্বে সভায় বিশেষ অতিথির বক্তব্য দেন কেন্দ্রীয় বিএনপির সহসভাপতি ইকবাল হাসান মাহমুদ, বিএনপি চেয়ারপারসনের উপদেষ্টা হাবিবুর রহমান হাবিব ও নাজমুল হক। অনুষ্ঠানে প্রধান বক্তা ছিলেন বিএনপির সাংগঠনিক সম্পাদক রুহুল কুদ্দুস তালুকদার। প্রতিনিধি সভায় আরও বক্তব্য দেন বিএনপির সহসাংগঠনিক সম্পাদক আবদুল মোমিন তালুকদার, আইনজীবী সৈয়দ শাহিন প্রমুখ।
