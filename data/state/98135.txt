
মাদারীপুরে একটি সড়কে ধানের চারা রোপণ করে ক্ষোভ প্রকাশ করছেন স্থানীয় ব্যবসায়ীরা। আজ শনিবার সকালে সদর উপজেলার মস্তফাপুর বাজারের প্রধান সড়কের সামনে এ কর্মসূচি পালন করা হয়।
ব্যবসায়ীরা অভিযোগ করেন, বৃষ্টি হলেই এই সড়কে পানি ও কাদা জমে যায়। সড়কের দুই পাশে পানিনিষ্কাশনে নর্দমা নেই। এতে পানি জমে থাকায় সড়কজুড়ে খানাখন্দ আর গর্তের সৃষ্টি হয়। সড়কটি ঘিরে প্রায় ৫০০ দোকান রয়েছে।
ব্যবসায়ীদের দাবি, ইউনিয়ন পরিষদ, উপজেলা পরিষদ, জেলা পরিষদের জনপ্রতিনিধিদের কাছে একাধিকবার আবেদন করার পরও বাজারের পানিনিষ্কাশন ও সড়কটি সংস্কারের কোনো ব্যবস্থা নেওয়া হয়নি।
সরোয়ার হোসেন নামের এক ব্যবসায়ী বলেন, ‘আমরা একাধিকবার এই ওয়ার্ডের জনপ্রতিনিধিকে বলেছি। তাঁরা আশ্বাস ছাড়া আর কিছুই দেননি। পানি ও কাদা জমে থাকায় আমাদের কষ্ট দিন দিন বেড়েই চলেছে।’
রফিক ইসলাম নামের আরেক ব্যবসায়ী বলেন, বাজারে কাদা-পানি নিষ্কাশনের ব্যবস্থা না থাকায় ব্যতিক্রমী প্রতিবাদ জানানো হলো।
মস্তফাপুর ইউনিয়নের বাজার এলাকায় ৪ নম্বর ওয়ার্ড সদস্য মঞ্জুর হোসেন বলেন, ‘আমরা একাধিকবার চেয়ারম্যানকে বলেছি। আমরা স্থানীয় সরকারের কাছে আবেদন করেছি। বর্ষার মৌসুম শেষ হলেই ড্রেন ও রাস্তাটি সংস্কারের কাজ শুরু করা হবে।’
