
স্বাধীনতা দিবসে দলের প্রতিষ্ঠাতা প্রয়াত রাষ্ট্রপতি জিয়াউর রহমানের কবরে ফুল দিয়ে শ্রদ্ধা জানিয়েছেন বিএনপির চেয়ারপারসন খালেদা জিয়া। আজ বুধবার বিকেলে শেরেবাংলা নগরে জিয়ার কবরে ফুল দিয়ে শ্রদ্ধা জানান তিনি।
এ সময় বিএনপির স্থায়ী কমিটির সদস্য নজরুল ইসলাম খান দাবি করেছেন, ‘লাখো কণ্ঠে সোনার বাংলা’ অনুষ্ঠানে মুক্তিযোদ্ধাদের উপেক্ষা করা হয়েছে।লাখো কণ্ঠে জাতীয় সংগীতের আয়োজনে বিএনপির সম্পৃক্ততা না থাকার বিষয়ে জানতে চাইলে নজরুল ইসলাম সাংবাদিকদের বলেন, এখানে কোনো রাজনৈতিক দলের অংশগ্রহণ ছিল না। সরকারের উদ্যোগে এ অনুষ্ঠান হয়েছে। বিস্ময় প্রকাশ করে তিনি বলেন, এখানে মুক্তিযোদ্ধাদের অংশগ্রহণ ছিল না। মুক্তিযোদ্ধা মন্ত্রণালয়ের নামও ছিল না। যেখানে মুক্তিযোদ্ধাদের উপেক্ষা করা হয়েছে সেখানে বিএনপি উপেক্ষিত হবে, এটাই তো স্বাভাবিক।নজরুল ইসলাম খান অভিযোগ করেন, দেশে এখন মুক্তিযুদ্ধের অন্যতম চেতনা গণতন্ত্র ভূলুণ্ঠিত। ‘গণতন্ত্র পুনরুদ্ধার’ করাই এখন মূল চ্যালেঞ্জ বলে তিনি মন্তব্য করেন।বেলা তিনটার দিকে জিয়াউর রহমানের কবরে যান বিএনপির চেয়ারপারসন খালেদা জিয়া। ফুল দিয়ে শ্রদ্ধা জানানোর পর ওলামা দলের আয়োজনে অনুষ্ঠিত দোয়া মাহফিলে তিনি অংশ নেন।
