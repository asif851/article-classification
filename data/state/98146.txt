
সিলেটে তারাপুর চা-বাগান জালিয়াতি করে দখল ও সরকারের হাজার কোটি টাকা আত্মসাতের মামলায় কারাবন্দী রাগীব আলীর বিরুদ্ধে ২ লাখ ১৫ হাজার পাউন্ড আত্মসাতের অভিযোগে মামলা হয়েছে। গতকাল সিলেটের মুখ্য মহানগর হাকিম আদালতে মামলাটি করেছেন নগরের তোপখানা এলাকার বাসিন্দা ও আবাসন ব্যবসায়ী মো. আখলাকুর রহমান। শুনানি শেষে মামলাটি আমলে নিয়ে মুখ্য বিচারিক হাকিম মো. সাইফুজ্জামান হিরো আসামি রাগীব আলীর বিরুদ্ধে সমন জারির আদেশ দিয়েছেন। মামলার বাদী মো. আখলাকুর রহমান ‘নাবিদা ডেভেলপমেন্ট লি.’ নামের আবাসন কোম্পানির চেয়ারম্যান। মামলার এজাহারে উল্লেখ করা হয়, বিগত তত্ত্বাবধায়ক সরকার আমলে রাগীব আলী পালিয়ে যুক্তরাজ্যে অবস্থান করছিলেন। এ সময় রাগীব আলী তাঁর মালিকানাধীন ব্যাংক থেকে বাদীর (আখলাকুর) নেওয়া ঋণের বিপরীতে বন্ধকি সম্পত্তি নিলাম হওয়ার বিষয়টি আকস্মিকভাবে জানান। তখন বাদী ২ লাখ ১৫ হাজার পাউন্ড (বাংলাদেশি মুদ্রায় প্রায় ২ কোটি ৭৯ লাখ ৫০ হাজার টাকা) রাগীব আলীর কাছে হস্তান্তর করেন। এ অর্থ ব্যাংকে না দিয়ে পুরোটাই রাগীব আলী আত্মসাৎ করেন।
