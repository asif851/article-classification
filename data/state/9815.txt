
আদালত অবমাননার দায়ে বাংলাদেশ টেলিকমিউনিকেশনস কোম্পানি লিমিটেডের (বিটিসিএল) সাবেক ব্যবস্থাপনা পরিচালক (এমডি) এস ও এম কলিম উল্লাহকে চার মাসের কারাদণ্ড, এক লাখ টাকা জরিমানা, অনাদায়ে আরও এক মাসের কারাদণ্ডের আদেশ দিয়েছেন হাইকোর্ট।বিচারপতি মো. রেজাউল হাসানের একক বেঞ্চ গতকাল বৃহস্পতিবার এ রায় দেন। একই সঙ্গে বিটিসিএলের উপপরিচালক (হিসাব-১) শাহ ফরিদ ও আইএফআইসি ব্যাংকের কর্মকর্তা হেলাল আহমেদকে সতর্ক করে দিয়ে অব্যাহতি দেওয়া হয়েছে। রায় ঘোষণার সময় ওই তিনজন আদালতে হাজির ছিলেন।আন্তর্জাতিক ফোনকল আদান-প্রদানকারী প্রতিষ্ঠান অক্সিনেল সার্ভিসেস প্রাইভেট লিমিটেড কোম্পানি আদালত অবমাননার অভিযোগে আবেদন করেছিল। গত বছরের ১৪ জানুয়ারি থেকে চলতি বছরের ১৩ জানুয়ারি পর্যন্ত বিটিসিএলের এমডি ছিলেন কলিম উল্লাহ।আবেদনের পক্ষে আইনজীবী অনীক আর হক এবং অপর পক্ষে ছিলেন আইনজীবী রইস উদ্দিন আহমেদ। রায়ের পর কলিম উল্লাহকে সুপ্রিম কোর্টের রেজিস্ট্রারের কাছে হস্তান্তর করা হয়। রেজিস্ট্রার এস এম কুদ্দুস জামান প্রথম আলোকে বলেন, সাজা পরোয়ানা জারি, রায়ের সংক্ষিপ্ত আদেশসহ কলিম উল্লাহকে শাহবাগ থানার ওসির কাছে হস্তান্তর করা হয়েছে, যাতে তাঁকে উপযুক্ত কারাগারে পাঠানো যায়।অনীক আর হক প্রথম আলোকে বলেন, বিটিসিএল পাওনা বাবদ অক্সিনেলের কাছে ৬০ লাখ টাকা দাবি করে। চুক্তি অনুসারে আইএফআইসি ব্যাংকে এক কোটি ৪০ লাখ টাকা ব্যাংক গ্যারান্টি ছিল। পরে ৬৮ লাখ টাকা রেখে বাকি টাকা ছাড়ের বিষয়ে নির্দেশনা চেয়ে অক্সিনেল আবেদন করলে গত বছরের ২৩ জুলাই হাইকোর্ট তা মঞ্জুর করেন। এর বিরুদ্ধে আপিল বা রিভিউ আবেদন করা ছাড়াই গত ৩০ সেপ্টেম্বর অর্থ ছাড়ে আপত্তি জানিয়ে ব্যাংককে একটি চিঠি দেয় বিটিসিএল। ২৩ জুলাইয়ের আদেশ লঙ্ঘন করায় হাইকোর্ট কলিম উল্লাহকে চার মাসের কারাদণ্ড ও জরিমানার আদেশ দেন।
