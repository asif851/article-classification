
কুড়িগ্রাম-৪ আসনের দুটি কেন্দ্রে ভোট গ্রহণের স্থগিতাদেশ দিয়ে হাইকোর্টের দেওয়া আদেশ স্থগিত করা হয়েছে। সংশ্লিষ্টরা জানান, এর ফলে ওই দুই কেন্দ্রে ভোট গ্রহণে কোনো বাধা থাকছে না।
আজ রোববার চেম্বার বিচারপতি হাসান ফয়েজ সিদ্দিকী এক আবেদনের পরিপ্রেক্ষিতে এ আদেশ দেন।
এর ফলে ওই দুই কেন্দ্রে ভোট গ্রহণে কোনো বাধা থাকছে না বলে জানান সংশ্লিষ্টরা।
ওই আসনের আওয়ামী লীগের প্রার্থী জাকির হোসেনের এক আবেদনের পরিপ্রেক্ষিতে ১৫ জানুয়ারি হাইকোর্ট দুই কেন্দ্রে ভোট গ্রহণের ওপর চার সপ্তাহের স্থগিতাদেশ দেন।
এ আদেশে স্থগিত চেয়ে নির্বাচন কমিশন ও জাতীয় পার্টির (জেপি) প্রার্থী রুহুল আমিন আপিল বিভাগে আবেদন করেন।
আদালতে রুহুল আমিনের পক্ষে ছিলেন আইনজীবী রোকনউদ্দিন মাহমুদ ও মোস্তাফিজুর রহমান খান। নির্বাচন কমিশনের পক্ষে ছিলেন অতিরিক্ত অ্যাটর্নি জেনারেল এম কে রহমান।
৫ জানুয়ারি দশম জাতীয় সংসদ নির্বাচনে দেশের বিভিন্ন স্থানে বিএনপি-জামায়াতের সহিংসতার মুখে ব্যালট পেপার ছিনতাই এবং ভোটকেন্দ্রে আগুন দেওয়ার কারণে ছয় জেলার আটটি আসনের ৩৯২ ভোটকেন্দ্রের ভোট গ্রহণ স্থগিত করা হয়েছিল। আসনগুলো হলো কুড়িগ্রাম-৪, দিনাজপুর-৪, গাইবান্ধা-১, ৩ ও ৪, বগুড়া-৭, যশোর-৫ এবং লক্ষ্মীপুর-১।
স্থগিত হওয়া ওই আটটি আসনের মধ্যে সাতটি আসনে ১৬ জানুয়ারি পুনরায় ভোট গ্রহণ করা হয়। হাইকোর্টের নিষেধাজ্ঞায় কুড়িগ্রাম-৪ আসনের দুটি কেন্দ্রে ভোট গ্রহণ পুনরায় স্থগিত করা হয়। এই আসনে বাংলাদেশ আওয়ামী লীগের প্রার্থী জাকির হোসেনের রিটের পরিপ্রেক্ষিতে এ নিষেধাজ্ঞা জারি করা হয়।
৫ জানুয়ারির নির্বাচনে জাকির হোসেন ভোট পেয়েছিলেন ২৩ হাজার ৯৪৬, আর রুহুল আমিন পেয়েছিলেন ৩০ হাজার ৫৪৪ ভোট। মোট ১০৬টি ভোটকেন্দ্রের মধ্যে দুটি কেন্দ্রের ভোট গ্রহণ স্থগিত হয়েছিল। স্থগিত কেন্দ্রের ভোটার সংখ্যা সাত হাজার ২৫৭ জন।
 
