
রাজধানীর হাজারীবাগের পার্ক মাঠে আওয়ামী লীগ নেতৃত্বাধীন ১৪ দলের জনসভায় দুর্বৃত্তের ছোড়া ককটেল বিস্ফোরণে তিনজন আহত হওয়ার খবর পাওয়া গেছে। আজ বুধবার বেলা সাড়ে তিনটার দিকে এ ঘটনা ঘটে।
আহত ব্যক্তিরা হলেন ২২ নম্বর ওয়ার্ড স্বেচ্ছাসেবক লীগের সহসভাপতি মোক্তার হোসেন (২৮), কর্মী মো. সেলিম (৩০) ও অনলাইন পত্রিকা ঢাকা রিপোর্টের সাংবাদিক রিয়াজ আহমেদ (৪০)। তাঁদের সবাইকে ঢাকা মেডিকেল কলেজ হাসপাতালে ভর্তি করা হয়েছে।
প্রথম আলোর ঢাকা মেডিকেল কলেজ সংবাদদাতা জানান, বিকেলে হাজারীবাগ পার্ক মাঠে ককটেল বিস্ফোরণের ঘটনায় আহত মোক্তার হোসেন, মো. সেলিম ও রিয়াজ আহমেদকে ঢাকা মেডিকেল কলেজ হাসপাতালে ভর্তি করা হয়েছে। এঁদের প্রাথমিক চিকিৎসা দেওয়া হচ্ছে।
আওয়ামী লীগ সূত্রে জানা গেছে, বিএনপি নেতৃত্বাধীন ২০-দলীয় জোটের হরতাল-অবরোধে সহিংসতা, নৈরাজ্যের প্রতিবাদে হাজারীবাগ পার্ক মাঠে ১৪ দলের প্রতিবাদ সভা ছিল আজ। বিকেলে সভা শুরুর কিছুক্ষণ পরই মঞ্চের কাছে একটি ককটেল বিস্ফোরিত হয়। এতে ওই তিনজন আহত হন। এ সময় মঞ্চে বসা ছিলেন আওয়ামী লীগের সাংসদ শেখ ফজলে নূর তাপস, ঢাকা মহানগর আওয়ামী লীগের সাংগঠনিক সম্পাদক শাহে আলম মুরাদসহ ১৪ দলের নেতারা। বিস্ফোরণের পর সভাস্থলের লোকজন ছোটাছুটি শুরু করেন। এর কিছুক্ষণ পরে মিছিল-স্লোগানে আবার সভা শুরু হয়।
এ ব্যাপারে যোগাযোগ করা হলেও হাজারীবাগ থানার কর্তব্যরত কর্মকর্তা শাহাদত হোসেন প্রথম আলোকে বলেন, বিকট শব্দ হয়েছে, কেউ বলছে ককটেল বিস্ফোরণ, কেউ বলছে স্পিকার বিস্ফোরিত (ব্ল্যাস্ট) হয়েছে। তবে গোলমালের কারণে প্রকৃত ঘটনা জানা যায়নি।
