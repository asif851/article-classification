
নারায়ণগঞ্জের রূপগঞ্জের তারাবো এলাকায় আজ শুক্রবার রাতে একটি পিকআপ লক্ষ্য করে পেট্রলবোমা ছুঁড়েছে দুর্বৃত্তরা। এতে পাঁচজন দগ্ধ ও একজন আহত হয়েছেন। আহতদের ঢাকা মেডিকেল কলেজ হাসপাতালে ভর্তি করা হয়েছে।
হাসপাতাল সূত্র জানায়, রাত দশটার দিকে ভোলতা গাউছিয়া এলাকা থেকে টেক্সটাইল মিলের বিভিন্ন যন্ত্রপাতি একটি পিকআপ ভ্যানে করে ঢাকার পোস্তগোলার দিকে যাচ্ছিলেন কয়েকজন শ্রমিক। ভ্যানটি তারাবো এলাকায় গেলে দুর্বৃত্তরা একটি পেট্রলবোমা ছোঁড়ে মারে। এতে ওই ছয়জন আহত হন।দগ্ধরা হলেন, আব্দুস সালাম (২৫), মো. হেলাল (৩৫), মো. রাশেদ (২৭), বিল্লাল হোসেন (২৬) ও মো. সোহেল (২২)। ঘটনার পর লাফ দিয়ে নামার সময় পা ভেঙ্গে যায় কবির হোসেন (২৮) নামের একজনের। দগ্ধদের ঢাকা মেডিকেলের বার্ন ইউনিটে ও কবিরকে ঢাকা মেডিকেলে জরুরি বিভাগে ভর্তি করা হয়েছে। এ ছয়জন শ্রমিক বলে হাসপাতাল সূত্র জানিয়েছে।
রূপগঞ্জ থানার ভারপ্রাপ্ত কর্মকর্তা (ওসি) মাহমুদুল ইসলাম ঘটনার সত্যতা নিশ্চিত করেছেন।
