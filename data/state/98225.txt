
পটুয়াখালীর রাঙ্গাবালী উপজেলা আওয়ামী লীগের কার্যালয়ের জন্য টেলিভিশন কিনতে এক প্রধান শিক্ষকের কাছে চাঁদা দাবি করা হয়েছে বলে অভিযোগ উঠেছে। রাঙ্গাবালী সদর ইউনিয়ন আওয়ামী লীগের সাংগঠনিক সম্পাদক মিজানুর রহমান মুঠোফোনে উপজেলার বড়বাইশদিয়া এ হাকিম মাধ্যমিক বিদ্যালয়ের প্রধান শিক্ষক মো. মাহতাব হোসাইনের কাছে এই চাঁদা দাবি করেন।
মাহতাব হোসাইন বলেন, দু সপ্তাহ ধরে মিজানুর রহমান তাঁকে ফোন করে রাঙ্গাবালী উপজেলা আওয়ামী লীগের কার্যালয়ের জন্য একটি টেলিভিশন কেনার জন্য ১০ হাজার টাকা দাবি করে আসছেন। টাকা না দিলে তাঁকে মামলায় জড়ানো হবে বলেও মিজানুর তাঁকে হুমকি দিচ্ছেন।
গতকাল সোমবার মাহতাব হোসাইন মিজানুর রহমানের সঙ্গে মুঠোফোনে তাঁর কথোপকথনের একাধিক রেকর্ড স্থানীয় সংবাদকর্মীদের কাছে সরবরাহ করেন।
মাহতাব বলেন, এ ঘটনায় থানায় মামলা করার প্রস্তুতি চলছে।
এ ব্যাপারে কথা বলার জন্য মিজানুর রহমানের মুঠোফোনে কল করা হলে তিনি বলেন, ‘আপনি রং নম্বরে ফোন করেছেন।’ এরপর থেকে তিনি আর ফোন ধরছেন না।
এ প্রসঙ্গে রাঙ্গাবালী ইউনিয়ন আ.লীগের সাধারণ সম্পাদক মো. মনজু হাওলাদার বলেন, প্রধান শিক্ষকের কাছে উপজেলা আ.লীগের কার্যালয়ের জন্য টেলিভিশন কেনার অজুহাতে চাঁদা চাওয়ার বিষয়টি তদন্ত করা হবে। অভিযোগ প্রমাণ হলে মিজানুর রহমানের বিরুদ্ধে ব্যবস্থা নেওয়া হবে।
রাঙ্গাবালী উপজেলা আওয়ামী লীগের সাধারণ সম্পাদক ও উপজেলা পরিষদের চেয়ারম্যান (ভারপ্রাপ্ত) মো. এনামুল ইসলাম বলেন, ‘মিজানুরের চাঁদা দাবির বিষয়ে আমরা বিস্তারিত কিছু জানি না। এ ব্যাপারে খোঁজখবর নিয়ে প্রয়োজনীয় ব্যবস্থা নেওয়া হবে।’
