
দেশের বিশিষ্ট চর্মরোগ বিশেষজ্ঞ অধ্যাপক মো. শহীদুল্লাহ সিকদার বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) সহ-উপাচার্য হিসাবে নিয়োগ পেয়েছেন। রাষ্ট্রপতি ও বিশ্ববিদ্যালয়সমূহের আচার্যের আদেশক্রমে স্বাস্থ্য মন্ত্রণালয় তাঁকে নিয়োগ দেয়। মন্ত্রণালয়ের এক বিজ্ঞপ্তিতে এ কথা জানানো হয়েছে।
অধ্যাপক মো. শহীদুল্লাহ সিকদার দীর্ঘদিন থেকে বঙ্গবন্ধু শেখ মুজিব মেডিকেল বিশ্ববিদ্যালয়ে চর্মরোগ বিভাগে দায়িত্ব পালন করছেন। আর্সেনিকজনিত চর্মরোগ চিকিত্সার ক্ষেত্রে তিনি আন্তর্জাতিক খ্যাতি অর্জন করেন। তিনি চট্টগ্রাম বিশ্ববিদ্যালয় থেকে এমবিবিএস, ঢাকা বিশ্ববিদ্যালয় থেকে ডিসিএম ও এমডি (ডক্টর অব মেডিসিন) এবং ব্রিটিশ রয়েল কলেজ থেকে এফআরসিপি ডিগ্রি লাভ করেন। চর্মরোগ ও আর্সেনিকোসিসের ওপর তাঁর বেশ কয়েকটি গবেষণাপত্র দেশি-বিদেশি জার্নালে প্রকাশিত হয়। সাধারণ পাঠকের জন্য বাংলা ভাষায় ‘চর্ম ও যৌন রোগের চিকিত্সা’ নামে একটি বইও রয়েছে তাঁর।
