
জামালপুরের মেলান্দহ উপজেলায় বঙ্গমাতা শেখ ফজিলাতুন্নেছা মুজিব বিজ্ঞান ও প্রযুক্তি বিশ্ববিদ্যালয় প্রতিষ্ঠার অনুমোদনের খবরে জেলা শহরে আনন্দ শোভাযাত্রা হয়েছে। গতকাল মঙ্গলবার দুপুরে জেলা ছাত্রলীগের আয়োজনে এ শোভাযাত্রা হয়।গত সোমবার মন্ত্রিপরিষদ সচিব মোহাম্মদ শফিউল আলম সংবাদ ব্রিফিংয়ে বলেন, মেলান্দহে শেখ ফজিলাতুন্নেছা মুজিব ফিশারিজ কলেজটিকে অধিগ্রহণ করে বঙ্গমাতা শেখ ফজিলাতুন্নেছা মুজিব বিশ্ববিদ্যালয় করা হবে। প্রধানমন্ত্রী শেখ হাসিনা মন্ত্রিপরিষদের সভায় এর অনুমোদন দেন।জেলা ছাত্রলীগ সূত্র জানায়, ওই খবরে গতকাল দুপুর ১২টার দিকে জেলা শহরের বকুলতলা চত্বর থেকে আনন্দ শোভাযাত্রা বের করা হয়। এটি শহরের প্রধান সড়কগুলো ঘুরে দয়াময়ী এলাকায় গিয়ে শেষ হয়। সেখানে সংক্ষিপ্ত সমাবেশ হয়। এতে বক্তব্য দেন জেলা আওয়ামী লীগের সাংগঠনিক সম্পাদক জাফর ইকবাল, জেলা যুবলীগের সভাপতি রাজন সাহা, সাধারণ সম্পাদক ফারহান আহম্মেদ, জেলা ছাত্রলীগের সভাপতি নিহাদুল আলম, সাধারণ সম্পাদক মাকসুদ বিন জালাল প্রমুখ। এতে জেলা ছাত্রলীগের নেতা-কর্মীরা ছাড়াও বিভিন্ন কলেজের শিক্ষার্থী ও শ্রেণি-পেশার মানুষ অংশ নেন।শেখ ফজিলাতুন্নেছা মুজিব ফিশারিজ কলেজ সূত্র জানায়, ১৯৯৮ সালে মেলান্দহ উপজেলার মালঞ্চ এলাকায় ৩৩ একর জমিতে কলেজটি প্রতিষ্ঠিত হয়। ২০০০-০১ শিক্ষাবর্ষে ময়মনসিংহের বাংলাদেশ কৃষি বিশ্ববিদ্যালয়ের অধিভুক্ত হয়। বর্তমান সরকারের আমলে বস্ত্র ও পাট প্রতিমন্ত্রী মির্জা আজম কলেজটিকে পূর্ণাঙ্গ বিজ্ঞান ও প্রযুক্তি বিশ্ববিদ্যালয় হিসেবে অনুমোদনের জন্য আবেদন করেন। এরপর সোমবার ওই ঘোষণা এল।
