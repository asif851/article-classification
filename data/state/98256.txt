
চট্টগ্রামের খাতুনগঞ্জের পাইকারি বাজারে গতকাল মঙ্গলবার দুপুরে অভিযান চালিয়েছে জেলা প্রশাসনের একটি তদারকি দল। এ সময় বাজারের ব্যবসায়ীদের ন্যায্যমূল্যে পেঁয়াজ বিক্রির নির্দেশনা দেওয়া হয়।জানা গেছে, অতিরিক্ত জেলা ম্যাজিস্ট্রেট মো. সাইদুর রহমানের নেতৃত্বে একটি দল এ অভিযান পরিচালনা করেন। এ সময় দুই প্লাটুন বিজিবি সদস্য, ২০ সদস্যের আনসার এবং পুলিশ সদস্যরা উপস্থিত ছিলেন। তবে কোনো ব্যবসায়ীকে জরিমানা করা হয়নি। জানতে চাইলে অতিরিক্ত জেলা ম্যাজিস্ট্রেট মো. সাইদুর রহমান প্রথম আলোকে বলেন, চীন-পাকিস্তান থেকে আমদানি হওয়া পেঁয়াজের আমদানিমূল্য কম হলেও বেশি দামে বিক্রি হচ্ছিল।
 
