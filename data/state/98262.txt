
সড়ক পরিবহন ও সেতুমন্ত্রী ওবায়দুল কাদের বলেছেন, বিএনপির অতীতের যে রাজনীতি, তাদের যে সহিংসতার রাজনীতি, এটা জনগণ প্রত্যাখ্যান করেছে। বিএনপির রাজনীতি নেতিবাচক রাজনীতি। নয় বছরে যারা আন্দোলন করতে পারেনি, বাকি নয় মাসে তারা আন্দোলন করবে, এটা বাংলাদেশের জনগণ বিশ্বাস করে না। বিএনপির কর্মীরাও বিশ্বাস করেন না। বিএনপি আন্দোলনের ডাক দিলেও জনগণ সাড়া দেবে না।
আজ সোমবার সকালের দিকে মুন্সিগঞ্জের শ্রীনগর উপজেলার বাজার এলাকায় নির্মিত কংক্রিটের সেতুর কাজ পরিদর্শন শেষে এসব কথা বলেন কাদের।
ওবায়দুল কাদের আরও বলেন, বিএনপির রাজনীতি এখন প্রেস ব্রিফিংয়ের মধ্যে সীমাবদ্ধ। তারা বারবার একই ভাঙা রেকর্ড বাজাচ্ছে। খালেদা জিয়া যখন দণ্ডিত হয়ে জেলে গেলেন, বিএনপি ভেবেছিল সারা দেশে আন্দোলনের জোয়ার আসবে। কিন্তু কোথাও কোনো আন্দোলন হয়নি। খালেদা জিয়া যখন জেলে গেলেন, সে সময়ও তারা আন্দোলন করতে পারেনি।
ওবায়দুল কাদের বলেন, শেখ হাসিনা সারা বাংলাদেশে কয়েকটি জায়গায় জনসভা করেছেন। ফখরুল সাহেবের বাড়ি ঠাকুরগাঁওয়ে যে উপস্থিতি ছিল, স্বাধীনতার পর কোনো জনসভায় এমন উপস্থিতি কখনো হয়নি। চাঁদপুরে সর্ববৃহৎ জনসভায় যে উপস্থিতি, এতে প্রমাণিত হয়, আগামী নির্বাচনেও জনগণ আওয়ামী লীগের নৌকাকে নির্বাচিত করবে। আওয়ামী লীগ সম্বন্ধে ওবায়দুল কাদের বলেন, ‘আমাদের ভুল-ত্রুটি হলে তা সংশোধনের মানসিকতাও আছে। চাঁদের মধ্যেও কলঙ্ক থাকে, আওয়ামী লীগ একটি দল, আমাদের ভুলত্রুটি কিছু থাকতেই পারে।’
