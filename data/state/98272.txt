
যশোরের মনিরামপুর উপজেলায় গতকাল বুধবার এক তরুণের গুলিবিদ্ধ লাশ পাওয়া গেছে। রাজবাড়ীর কালুখালীতে আরেক তরুণকে মঙ্গলবার রাতে বাড়ি থেকে ডেকে নিয়ে শ্বাসরোধে হত্যা করার অভিযোগ পাওয়া গেছে।একই রাতে দুর্বৃত্তরা ঝিনাইদহের শৈলকুপায় এক কৃষককে গলা কেটে হত্যা করেছে।আমাদের নিজস্ব প্রতিবেদক, আঞ্চলিক কার্যালয় ও প্রতিনিধির পাঠানো খবর:যশোর: গতকাল সকালে মনিরামপুর উপজেলার হরিদাসকাটি ইউনিয়নের বাহাদুর গ্রামের একটি সড়কের পাশে শাহিন (২৫) নামের এক তরুণের মৃতদেহ দেখে এলাকাবাসী থানায় খবর দেন। পরে পুলিশ ঘটনাস্থল থেকে লাশ উদ্ধার করে ময়নাতদন্তের জন্য যশোর জেনারেল হাসপাতাল মর্গে পাঠায়। শাহিন খুলনার ফুলতলা উপজেলার আলকা গ্রামের ওয়াজেদ আলীর ছেলে।মনিরামপুর থানার ভারপ্রাপ্ত কর্মকর্তা (ওসি) মীর রেজাউল ইসলাম বলেন, শাহিনের বুকে ও কোমরে গুলির চিহ্ন রয়েছে। ধারণা করা হচ্ছে, দুর্বৃত্তরা হত্যার পর লাশ ফেলে গেছে।ওসি জানান, শাহিন নিষিদ্ধ সংগঠনের সঙ্গে জড়িত ছিলেন। তাঁর নামে বিভিন্ন থানায় একাধিক মামলা রয়েছে। তিনি পলাতক ছিলেন। এ ঘটনায় মনিরামপুর থানায় একটি হত্যা মামলা দায়ের করা হয়েছে।রাজবাড়ী: কালুখালী উপজেলার সাওরাইল ইউনিয়ন পরিষদের (ইউপি) চেয়ারম্যান শহিদুল ইসলাম জানান, বড়পাতুরিয়া গ্রামের মন্টু মণ্ডলের ছেলে বিশ্বজিৎ কুমার মণ্ডল মঙ্গলবার রাত আটটার দিকে প্রতিবেশী সোহেল রানা মণ্ডলকে (২৬) তাঁর বাড়ি থেকে ডেকে নেন। কিন্তু তিনি রাতে বাড়ি ফেরেননি। অনেক খোঁজাখুঁজির পর গতকাল বুধবার দুপুরে সোহেলদের বাড়ির পেছনে বাগানের লাকড়ির গাদায় তাঁর লাশ পাওয়া যায়। তিনি একই গ্রামের আবজাল মণ্ডলের ছেলে।কালুখালী থানার ওসি আজিজুর রহমান জানান, সোহেলকে শ্বাসরোধে হত্যা করা হয়েছে। ময়নাতদন্তের জন্য লাশ রাজবাড়ী সদর হাসপাতাল মর্গে পাঠানো হয়েছে। হত্যাকাণ্ডের সঙ্গে জড়িত সন্দেহে বিশ্বজিৎ কুমার শীল নামের এক তরুণকে আটক করা হয়েছে। এ ব্যাপারে একটি মামলা প্রক্রিয়াধীন রয়েছে।ঝিনাইদহ: শৈলকুপা থানার ওসি আনোয়ার হোসেন জানান, ফলিয়া গ্রামের আক্কাচ আলীর ছেলে কৃষক সবুজ হোসেন (১৯) মঙ্গলবার সন্ধ্যার পর বাড়ি থেকে নিখোঁজ হন। এলাকাবাসী গতকাল সকালে গ্রামের একটি কলাবাগানে হাত-পা বাঁধা ও গলাকাটা অবস্থায় তাঁর লাশ দেখে পুলিশকে জানায়।পরে লাশ উদ্ধার করে ময়নাতদন্তের জন্য ঝিনাইদহ সদর হাসপাতাল মর্গে পাঠানো হয়। ধারণা করা হচ্ছে সামাজিক কোন্দলের জের ধরে এ হত্যাকান্ড ঘটেছে। এ বিষয়ে তদন্ত শেষে সঠিক কারণ জানা যাবে।
