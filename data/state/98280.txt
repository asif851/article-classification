
রাজধানীর তেজগাঁওয়ে সাত রাস্তার মোড়ে কাভার্ড ভ্যানের চাপায় তিনজন নিহত ও ছয়জন আহত হয়েছেন। নিহত ব্যক্তিদের পরিচয় পাওয়া যায়নি। গতকাল বৃহস্পতিবার দিবাগত রাত পৌনে একটার দিকে এ দুর্ঘটনা ঘটে। আহত ছয়জনকে ঢাকা মেডিকেল কলেজ হাসপাতালে ভর্তি করা হয়েছে।
পুলিশ সূত্রে জানা গেছে, গতকাল রাতে সাত রাস্তার মোড়ে নির্মাণাধীন ফ্লাইওভারের প্রাচীর ভেঙে কাভার্ড ভ্যানটি কেন্দ্রীয় ঔষধাগারের ফটকে গিয়ে ধাক্কা খায়। এ সময় সেখানে বেশ কয়েকজন পথচারী মারাত্মক আহত হন। আশপাশের লোকজন কাভার্ড ভ্যানটি আটক করলেও চালক ও তাঁর সহকারী পালিয়ে যান। আহত লোকজনকে ঢাকা মেডিকেল কলেজ হাসপাতালের জরুরি বিভাগে নেওয়া হয়। সেখানে কর্তব্যরত চিকিত্সকেরা তিনজনকে মৃত ঘোষণা করেন।লাশগুলো হাসপাতালের মর্গে রাখা হয়েছে।
কাভার্ড ভ্যানের চালক ও তাঁর সহকারীকে আটকের চেষ্টা চলছে জানিয়ে তেজগাঁও অঞ্চলের পুলিশের উপকমিশনার বিপ্লব কুমার সরকার প্রথম আলো ডটকমকে জানান, বিআরটিএতে খোঁজ নিয়ে কাভার্ড ভ্যানের মালিককে ডেকে আনা হবে। তবে আজ বিআরটিএ বন্ধ থাকায় সেটি সম্ভব হচ্ছে না। তিনি আরও জানান, নিহত তিনজনের পরিচয় জানা যায়নি। নিহত ব্যক্তিদের স্বজনেরা মামলা না করলে পুলিশ বাদী হয়ে মামলা করবে।
