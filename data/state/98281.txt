
যুক্তরাষ্ট্র সফররত স্বাস্থ্য ও পরিবারকল্যাণমন্ত্রী মোহাম্মদ নাসিম প্রথম আলোর বিশেষ প্রতিনিধি শিশির মোড়লের ওপর হামলার ঘটনায় দুঃখ প্রকাশ ও নিন্দা জানিয়েছেন। তিনি অবিলম্বে হামলাকারী চিকিত্সকের বিরুদ্ধে আইনি ব্যবস্থা নেওয়ার আশ্বাসও দিয়েছেন।
এদিকে আজ শিশির মোড়লের ওপর হামলাকারী চিকিত্সকের বিরুদ্ধে প্রচলিত আইনে ব্যবস্থা নেওয়া হবে বলে জানিয়েছেন স্বাস্থ্য প্রতিমন্ত্রী জাহিদ মালেক।আজ বুধবার মন্ত্রণালয়ের নিজ দপ্তরে স্বাস্থ্য প্রতিমন্ত্রী জাহিদ মালেক সাংবাদিকদের এ কথা বলেন। তিনি চিকিত্সক ও সাংবাদিকসহ সব পক্ষকে ধৈর্য ধরার অনুরোধ জানিয়েছেন।জাহিদ মালেক বলেন, ‘শিশির মোড়ল অনুমতি নিয়ে চিকিত্সকের সঙ্গে দেখা করতে গিয়েছিলেন বলে আমি জানতে পেরেছি। তাঁকে আটকে রেখে মারধর করা অন্যায়। কেউই আইনের ঊর্ধ্বে নয়। প্রচলিত আইনে তাঁর বিরুদ্ধে ব্যবস্থা নেওয়া হবে।’প্রতিমন্ত্রী জানান, সম্প্রতি চিকিত্সক ও সাংবাদিকদের মধ্যে যে অনাস্থার সম্পর্ক তৈরি হয়েছে, তা নিরসনে মন্ত্রণালয় থেকে একটি আলোচনার উদ্যোগ নেওয়া হবে।
কারণ দর্শানোর নোটিশএদিকে বাংলাদেশ মেডিকেল অ্যান্ড ডেন্টাল কাউন্সিলের (বিএমডিসি) রেজিস্ট্রার জাহেদুল হক বসুনিয়া বলেছেন, আজ সকালে তিনি জেড এ শিকদার উইমেন্স মেডিকেল কলেজ হাসপাতালের অধ্যক্ষকে কারণ দর্শানোর নোটিশ দিয়েছেন।
গতকাল মঙ্গলবার সংবাদ প্রতিবেদনের জন্য তথ্য সংগ্রহ করতে গিয়ে একজন চিকিত্সকের হামলার শিকার হন প্রথম আলোর বিশেষ প্রতিনিধি শিশির মোড়ল। রাজধানীর জেড এ শিকদার উইমেন্স মেডিকেল কলেজ হাসপাতালের কার্ডিয়াক বিভাগের প্রধান সফিউল আজম তাঁকে ডেকে নিয়ে আটকে রেখে কয়েক দফা বেধড়ক মারধর করেন।আহত শিশির মোড়ল বঙ্গবন্ধু শেখ মুজিব মেডিকেল বিশ্ববিদ্যালয়ে (বিএসএমএমইউ) চিকিত্সাধীন। তিনি বাদী হয়ে গতকাল হাজারীবাগ থানায় একটি মামলা করেন।
