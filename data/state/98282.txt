
স্বরাষ্ট্রমন্ত্রী আসাদুজ্জামান খান কামাল বলেছেন, উন্নত বিশ্বে যেভাবে সন্ত্রাস ছড়িয়ে পড়েছে, সে বিবেচনায় বাংলাদেশ অনেক নিরাপদ। এমন কী পার্শ্ববর্তী ভারত বা আমেরিকার চেয়েও অনেক ভালো। যে কারণে বিশ্বে নিরাপত্তার দিক দিয়ে বাংলাদেশের অবস্থান ৩৫ তম। 
আজ শনিবার দুপুরে হবিগঞ্জে আইনশৃঙ্খলা সংক্রান্ত জেলা কমিটির সভায় প্রধান অতিথির বক্তব্য দেন তিনি। স্বরাষ্ট্রমন্ত্রী বলেন, সন্ত্রাস দমনে সিআইডি সদর দপ্তরে আধুনিক ল্যাব তৈরি করা হয়েছে। কিছুদিনের মধ্যে প্রধানমন্ত্রী তা উদ্বোধন করবেন। পাশাপাশি ডিএনএ পরীক্ষার জন্যও আধুনিক ল্যাব বসানো হচ্ছে। এ ছাড়া অতি শিগগিরই দেশে ৫০ হাজার নতুন পুলিশ নিয়োগ দেওয়া হবে। এ প্রক্রিয়ায় ইতিমধ্যে ১৩ হাজার নিয়োগ দেওয়া হয়েছে। আসাদুজ্জামান খান কামাল আরও বলেন, বর্তমান সরকার দেশের উন্নয়নে সবচেয়ে গুরুত্ব দিচ্ছে প্রশাসন ও আইনশৃঙ্খলার প্রতি। যে কারণে দেশের চেহারা পাল্টে গেছে। এ দুটি দিক ঠিক না থাকলে দেশের উন্নয়ন হবে না। হবিগঞ্জের চুনারুঘাটে বিশেষ অর্থনৈতিক অঞ্চল নিয়ে চা শ্রমিকদের অসন্তোষের বিষয়ে মন্ত্রী বলেন, এ সমস্যার সমাধান কেবল ওই এলাকার মানুষকেই করতে হবে। এ অর্থনৈতিক অঞ্চল গঠন হলে ওই এলাকার কী উন্নয়ন ঘটবে তা স্থানীয় মানুষকে বুঝতে হবে। হবিগঞ্জের জেলা প্রশাসক সাবিনা আলমের সভাপতিত্বে এ সভায় অন্যান্যের মধ্যে হবিগঞ্জ-৩ (হবিগঞ্জ সদর-লাখাই) আসনের সাংসদ ও জেলা আওয়ামী লীগ সভাপতি মো. আবু জাহির, হবিগঞ্জ-৪ (মাধবপুর-চুনারুঘাট) আসনের সাংসদ মাহবুব আলী ও হবিগঞ্জ-১ (নবীগঞ্জ-বাহুবল) আসনের জাতীয় পার্টির সাংসদ মো. আবদুল মুমিন বক্তব্য দেন। সভার পর স্বরাষ্ট্রমন্ত্রী বিকেলের দিকে লাখাই উপজেলার স্বজন গ্রামে পুলিশ তদন্ত কেন্দ্রের উদ্বোধন করেন এবং স্থানীয় আওয়ামী লীগ আয়োজিত এক জনসভায় বক্তব্য দেন।
