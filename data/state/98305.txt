
সিলেটের কানাইঘাট উপজেলার মইনা গ্রামে জমি নিয়ে বিরোধের জের ধরে গত মঙ্গলবার দুপক্ষের সংঘর্ষে একজন নিহত ও সাতজন আহত হয়েছে। হবিগঞ্জের মাধবপুর উপজেলার আলাকপুর গ্রামে এক স্কুলছাত্রীকে উত্ত্যক্ত করার প্রতিবাদ করার ঘটনায় সংঘর্ষে এক ব্যক্তি নিহত ও ২০ জন আহত হন। একই দিন ব্রাহ্মণবাড়িয়ার নাসিরনগর উপজেলায় সংঘর্ষে একজন নিহত ও ১০ জন আহত হয়েছেন।
নিহত ব্যক্তিরা হলেন কানাইঘাট উপেজলার মইনা গ্রামের ইব্রাহিম আলী (৫২), মাধবপুর উপেজলার আলাকপুর গ্রামের মানজু মিয়া (৩৫) ও নাসিরনগর উপজেলার সোনাতলা গ্রামের দুলাল মিয়া (৩০)।
কানাইঘাট থানার পুলিশ সূত্রে জানা গেছে, জমি নিয়ে বিরোধের জের ধরে গত মঙ্গলবার সকাল সাড়ে আটটায় উপজেলার মইনা গ্রামে বশির আহমদ ও ইব্রাহিম আলীর পক্ষের অনুসারীরা সংঘর্ষে জড়িয়ে পড়েন। সংঘর্ষে উভয় পক্ষের আটজন আহত হন। তাঁদের মধ্যে ছয়জনকে সিলেটের এম এ জি ওসমানী মেডিকেল কলেজ হাসপাতালে ভর্তি করা হয়। বিকেলে তাঁদের মধ্যে গুরুতর আহত ইব্রাহিম আলী সেখানে মারা যান।
মাধবপুর থানার পুলিশ সূত্রে জানা গেছে, উপজেলার আলাকপুর গ্রামে এক স্কুলছাত্রীকে প্রায়ই উত্ত্যক্ত করতেন একই গ্রামের বেনু মিয়ার ছেলে সাব্বির (২০)। গত মঙ্গলবার সন্ধ্যায় ছাত্রীর অভিভাবকেরা সাব্বিরকে এ বিষয়ে জিজ্ঞাসা করতে গেলে উভয় পক্ষের মধ্যে সংঘর্ষ বেধে যায়। এতে গুরুতর আহত মানজু মিয়াকে ঢাকা মেডিকেল কলেজ হাসপাতালে পাঠানো হলে রাত সাড়ে ১০টার দিকে তিনি মারা যান।
গত মঙ্গলবার নাসিরনগর উপজেলার গোয়ালনগর ইউনিয়নে দুই পক্ষের সংঘর্ষে দুলাল মিয়া (৩০) নামের ১ জন নিহত ও ১০ জন আহত হয়েছে। দুলাল সোনাতলা গ্রামের সাহেদ মিয়ার ছেলে।
{প্রতিবেদন তৈরিতে সহায়তা করেছেন সিলেট, হবিগঞ্জ ও সরাইল (ব্রাহ্মণবাড়িয়া) প্রতিনিধি}
