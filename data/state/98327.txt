
চট্টগ্রামের বাকলিয়া থানার শাহ আমানত সেতু এলাকা থেকে ছয়টি সোনার বারসহ মো. ছালাম (৪৫) নামের মিয়ানমারের এক নাগরিককে আটক করেছে পুলিশ৷ গত সোমবার রাত পৌনে তিনটার দিকে তাঁকে আটক করা হয়৷ এ সময় পুলিশ তাঁর জুতার ভেতর থেকে সোনা উদ্ধার করে৷বাকলিয়া থানার পুলিশ সূত্র জানায়, সোমবার গভীর রাতে সেতু এলাকায় ঘোরাফেরা করছিলেন ছালাম৷ গতিবিধি সন্দেহজনক হওয়ায় টহলরত পুলিশ তাঁকে চ্যালেঞ্জ করে৷ এ সময় তাঁর কাছে মিয়ানমারের পাসপোর্ট পাওয়া যায়৷ পরে তাঁর জুতার ভেতরে কৌশলে রাখা ছয়টি সোনার বার পাওয়া যায়৷বাকলিয়া থানার ওসি মো. মহসীন জানান, জিজ্ঞাসাবাদে ছালাম বলেছেন, সোনার বারগুলো মিয়ানমার থেকে আনা৷ শাহ আমানত সেতু এলাকায় এসে তাঁর কাছ থেকে এক ব্যক্তির এগুলো সংগ্রহ করে নেওয়ার কথা ছিল৷
