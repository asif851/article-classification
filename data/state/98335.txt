
সব যুদ্ধাপরাধীর ফাঁসি, জামায়াত-শিবিরের রাজনীতি নিষিদ্ধ এবং যুদ্ধাপরাধীদের অর্থনৈতিক, সামাজিক ও সাংস্কৃতিক প্রতিষ্ঠান বন্ধ না হওয়া পর্যন্ত রাজপথে সক্রিয় থাকার শপথ নিয়েছে গণজাগরণ মঞ্চ। এ ছাড়া সারা দেশে সাম্প্রদায়িক হামলা প্রতিরোধেরও শপথ নিয়েছে মঞ্চ।
গণজাগরণের বর্ষপূর্তিতে আয়োজিত তিন দিনের অনুষ্ঠানের প্রথম দিনে আজ বুধবার বিকেলে এই শপথ নেওয়া হয়। শাহবাগে উপস্থিত কয়েক শ মানুষকে এই শপথ পড়ান গণজাগরণ মঞ্চের মুখপাত্র ইমরান এইচ সরকার।
গত বছরের ৫ ফেব্রুয়ারি আন্তর্জাতিক অপরাধ ট্রাইব্যুনাল মানবতাবিরোধী অপরাধের মামলায় জামায়াতে ইসলামীর সহকারী সেক্রেটারি জেনারেল আবদুল কাদের মোল্লার যাবজ্জীবনের রায় দেন। কিন্তু সেই রায় প্রত্যাখ্যান করে শাহবাগে আন্দোলন গড়ে তোলে তরুণ প্রজন্ম। চেতনার প্রদীপ জ্বালানো সেই গণজাগরণে কেঁপেছে পুরো বাংলাদেশ। টেকনাফ থেকে তেঁতুলিয়ার প্রতিটি প্রান্তে পৌঁছেছিল শাহবাগের প্রতিধ্বনি। দেশের সীমানা ছাড়িয়ে প্রবাসী বাংলাদেশিরাও আন্দোলিত হয়েছিলেন শাহবাগের সঙ্গে।
আজ ৫ ফেব্রুয়ারি ছিল সেই আন্দোলনের প্রথম বর্ষপূর্তি। গণজাগরণ মঞ্চ এ উপলক্ষে তিন দিনের কর্মসূচি হাতে নিয়েছে। ওই কর্মসূচির অংশ হিসেবেই সকালে প্রথমে জাতীয় স্মৃতিসৌধ ও পরে কেন্দ্রীয় শহীদ মিনারে শ্রদ্ধা নিবেদন করেন মঞ্চের কর্মীরা। বেলা তিনটা ২৫ মিনিটে সমবেত কণ্ঠে জাতীয় সংগীত গাওয়ার মাধ্যমে শাহবাগে শুরু হয় দিনের মূল কর্মসূচি। জাতীয় সংগীতের পর গণজাগরণ মঞ্চের কর্মীদের শপথ পাঠ করান ইমরান এইচ সরকার।
শপথে যুদ্ধাপরাধীদের সর্বোচ্চ শাস্তি নিশ্চিত এবং জামায়াতে ইসলামী নিষিদ্ধ না হওয়া পর্যন্ত রাজপথে আন্দোলন চালিয়ে যাওয়ার অঙ্গীকার করা হয়। জামায়াত-সংশ্লিষ্ট আর্থিক, সামাজিক ও সাংস্কৃতিক প্রতিষ্ঠানগুলোও বয়কটের শপথ নেওয়া হয়। এ ছাড়া দেশের বিভিন্ন স্থানে সাম্প্রদায়িক সন্ত্রাস প্রতিরোধে এবং মুক্তিযুদ্ধের চেতনার অসাম্প্রদায়িক দেশ বিনির্মাণে কাজ করারও অঙ্গীকার করেন গণজাগরণ মঞ্চের কর্মী-সমর্থকেরা।
শপথবাক্য পাঠের সময় মঞ্চে আরও উপস্থিত ছিলেন সাংস্কৃতিক ব্যক্তিত্ব কামাল লোহানী, হাসান ইমাম, শিল্পী হাশেম খান, মানবাধিকার সংগঠক খুশী কবির, ঢাকা বিশ্ববিদ্যালয়ের অধ্যাপক আনোয়ার হোসেন, অধ্যাপক এম এম আকাশ, সম্মিলিত সাংস্কৃতিক জোটের সভাপতি নাসির উদ্দীন ইউসুফ, রামেন্দু মজুমদার, ব্লগার মারুফ রসুল, আরিফ জেবতিক প্রমুখ।
শপথ অনুষ্ঠানের পর শাহবাগ থেকে বের হয় ‘জাগরণ যাত্রা’। বিকেল চারটায় যাত্রা শুরু হওয়ার কথা থাকলেও রাষ্ট্রপতি আবদুল হামিদের বঙ্গভবন থেকে শাহবাগ হয়ে জাতীয় সংসদে যাওয়ার কথা থাকায় পুলিশ ওই সময় যাত্রার অনুমতি দেয়নি। ফলে পাঁচটার পর শুরু হয় যাত্রা। শাহবাগ থেকে কারওয়ান বাজার ঘুরে সেটি শাহবাগে ফিরে শেষ হয়। জাগরণ যাত্রায় অংশ নেওয়া ব্যক্তিদের হাতে ছিল জাতীয় পতাকা, যুদ্ধাপরাধের দায়ে অভিযুক্ত ব্যক্তিদের কার্টুন, যুদ্ধাপরাধীদের ফাঁসির দাবিসংবলিত বিভিন্ন স্লোগানের প্ল্যাকার্ড। এ ছাড়া ট্রাকের ওপর তৈরি করা হয় প্রতীকী ফাঁসির মঞ্চ।
তিন দিনের কর্মসূচির দ্বিতীয় দিনে কাল বৃহস্পতিবার বেলা তিনটায় সাংস্কৃতিক অনুষ্ঠান, সন্ধ্যায় গণমাধ্যমের কর্মীদের স্মৃতিচারণা এবং রাতে অনুষ্ঠিত হবে মুক্তিযুদ্ধের পঙক্তিমালা পাঠ। আগামী শুক্রবার সকাল থেকে অনুষ্ঠিত হবে চিত্রাঙ্কন ও রচনা প্রতিযোগিতা, বিকেলে হবে জাগরণ সমাবেশ এবং সন্ধ্যায় সাংস্কৃতিক অনুষ্ঠান।

