
পরীক্ষা শুরুর আগেই পরীক্ষার্থীদের মধ্যে প্রশ্নপত্র বিতরণ করায় চাঁদপুরের মতলব দক্ষিণ উপজেলায় সরকারি প্রাথমিক বিদ্যালয়ের দুই শিক্ষককে কেন্দ্র থেকে বহিষ্কার করা হয়েছে।আজ মঙ্গলবার উপজেলা সদরের মতলবগঞ্জ জে বি পাইলট উচ্চবিদ্যালয় কেন্দ্রে এ ঘটনা ঘটে। আজ প্রাথমিক শিক্ষা সমাপনী পরীক্ষায় ‘বাংলাদেশ ও বিশ্ব পরিচয়’ বিষয়ের পরীক্ষা ছিল।ওই দুই শিক্ষক হলেন উপজেলার পূর্ব মোবারকদি সরকারি প্রাথমিক স্কুলের মোসাম্মৎ কামরুন্নাহার বেগম ও খাদেরগাঁও সরকারি প্রাথমিক বিদ্যালয়ের ফারজানা আক্তার। তাঁরা ওই কেন্দ্রে ৭ নম্বর কক্ষে পরিদর্শকের দায়িত্ব পালন করছিলেন।
ইউএনও শহিদুল ইসলাম বলেন, আজ বেলা ১১টায় ওই পরীক্ষা শুরুর আগেই ওই শিক্ষকেরা পরীক্ষার্থীদের প্রশ্নপত্র দিয়ে দেন। কেন্দ্রের একাধিক শিক্ষক মুঠোফোনে বিষয়টি তাঁকে জানালে সঙ্গে সঙ্গে তিনি ওই কক্ষে (৭ নম্বর) যান। অভিযোগের সত্যতা প্রমাণিত হওয়ায় তাঁদের কেন্দ্র থেকে বহিষ্কার করেন। তাঁদের কারণ দর্শাও নোটিশ দেওয়ার জন্য উপজেলা শিক্ষা কর্মকর্তাকে নির্দেশ দেওয়া হয়।
