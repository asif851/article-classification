
বিএনপির ভারপ্রাপ্ত মহাসচিব মির্জা ফখরুল বলেছেন, সোজা আঙুলে ঘি উঠবে না, আন্দোলন করে এ সরকারকে সরাতে হবে।
রাজধানীর সোহরাওয়ার্দী উদ্যানে আজ মঙ্গলবার জাতীয় সম্প্রচার নীতিমালা বাতিলের দাবিতে বিএনপির নেতৃত্বাধীন ২০-দলীয় জোটের সমাবেশে এসব কথা বলেন মির্জা ফখরুল। সরকারের বিরুদ্ধে দলের নেতা-কর্মীদের ঐক্যবদ্ধভাবে রুখে দাঁড়ানোর আহ্বানও জানান তিনি।মির্জা ফখরুল বলেন, যে লড়াই চলছে, তা ২০-দলীয় জোটের ক্ষমতায় যাওয়া বা খালেদা জিয়াকে প্রধানমন্ত্রী করার লক্ষ্যে নয়, এটা গণতন্ত্র, স্বাধীনতা ও সার্বভৌমত্ব রক্ষার লড়াই।জাতীয় সম্প্রচার নীতিমালা প্রসঙ্গে মির্জা ফখরুল বলেন, আওয়ামী লীগ মুখে গণতন্ত্রের কথা বলে, কিন্তু কাজে বিশ্বাস করে না। তাদের কর্মকাণ্ডের কোনো সমালোচনা যেন না করা যায়, সে জন্য সম্প্রচার নীতিমালা করা হয়েছে।বিচারকদের অভিশংসনের ক্ষমতা সংসদের হাতে নিয়ে যাওয়ার কঠোর সমালোচনা করেন বিএনপির ভারপ্রাপ্ত মহাসচিব। মির্জা ফখরুল বলেন, এমন সংসদ যেখানে কোনো জনপ্রতিনিধি নেই, ৫ শতাংশ মানুষও ভোট দেয়নি, এই সংসদে অভিশংসনের সিদ্ধান্ত নেওয়া হবে সম্পূর্ণ আওয়ামী লীগের দলীয় সিদ্ধান্ত।সমাবেশে প্রধান অতিথি হিসেবে বিএনপির চেয়ারপারসন খালেদা জিয়ার উপস্থিত থাকার কথা থাকলেও তিনি যাননি। সমাবেশের সভাপতি ও ঢাকা মহানগর বিএনপির আহ্বায়ক মির্জা আব্বাস জানিয়েছেন, শারীরিক অসুস্থতার কারণে সমাবেশে উপস্থিত হতে পারেননি খালেদা জিয়া। এ জন্য বিএনপি চেয়ারপারসনের পক্ষ থেকে দুঃখ প্রকাশ করেন তিনি।সমাবেশে বিএনপির স্থায়ী কমিটির সদস্য মওদুদ আহমদ, তরিকুল ইসলাম, এম কে আনোয়ার, জামায়াতের নায়েবে আমির মুজিবুর রহমান, এলডিপির সভাপতি আলি আহমদসহ জোটের শরিক দলগুলোর নেতারা বক্তব্য দেন।
