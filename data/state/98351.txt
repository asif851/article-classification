
নিষিদ্ধ পলিথিন শপিং ব্যাগ উৎপাদন ও ব্যবহারকারীদের পরিবেশ সংরক্ষণ আইনে শাস্তির দাবি জানিয়েছে বাংলাদেশ পরিবেশ আন্দোলনসহ (বাপা) পরিবেশবাদী বিভিন্ন সংগঠন। অবিলম্বে সব ধরনের পলিথিন ব্যাগের অবৈধ কারখানা বন্ধ, বাজারে প্রচলিত সব ধরনের পলিথিন ব্যাগকে আইনগতভাবে অবিলম্বে নিষিদ্ধ করার দাবিও জানায় সংগঠনগুলো।গতকাল জাতীয় প্রেসক্লাবের সামনে মানববন্ধন কর্মসূচি পালনকালে সংক্ষিপ্ত সমাবেশ থেকে এসব দাবি জানানো হয়। পলিথিন ব্যাগ নিষিদ্ধ করার দাবিতে সকাল ১০টার দিকে পুরান ঢাকার নয়াবাজারের নবাব সিরাজউদ্দৌলা পার্ক থেকে গণপদযাত্রা শুরু হয়। পদযাত্রা শেষে প্রেসক্লাবের সামনে ছিল মানববন্ধন। প্রধান অতিথি বাপার সহসভাপতি সৈয়দ আবুল মকসুদ বলেন, পলিথিন উৎপাদন ও বিপণন নিষিদ্ধ করার পর প্রতারণামূলকভাবে ভিন্ন নামে ক্ষতিকর রাসায়নিক ‘টিস্যু পলিথিন ব্যাগ’ উৎপাদন ও বাজারজাত করা হচ্ছে। এতে শুধু জনস্বাস্থ্য ও পরিবেশ নয়, বাংলাদেশের অর্থনীতিতেও বিরূপ প্রভাব পড়ছে।বাপার সাধারণ সম্পাদক আবদুল মতিন বলেন, ২০০২ সালে পলিথিন শপিং ব্যাগের উৎপাদন, ব্যবহার, বিপণন ও বাজারজাতকরণের ওপর আইন করে নিষেধাজ্ঞা জারি করা হয়। কিন্তু রাজনৈতিক অঙ্গীকারের অভাবে এক যুগেরও বেশি সময় ধরে আইনটি কার্যকর হচ্ছে না।
