
সম্মেলন উপলক্ষে ঢাকা শহরের বিভিন্ন সড়কে ঢাকা মহানগর উত্তর ও দক্ষিণ ছাত্রলীগের নেতা-কর্মীদের সাঁটানো বিলবোর্ড, পোস্টার-ব্যানার আগামী ১২ জুনের মধ্যে সরিয়ে ফেলার নির্দেশ দিয়েছেন সংগঠনটির কেন্দ্রীয় সভাপতি এইচ এম বদিউজ্জামান। আজ বৃহস্পতিবার বঙ্গবন্ধু অ্যাভিনিউয়ে সংগঠনটির কেন্দ্রীয় কার্যালয়ে আয়োজিত এক সংবাদ সম্মেলনে তিনি এ নির্দেশ দেন।
সংবাদ সম্মেলনে বদিউজ্জামান বলেন, ঢাকা মহানগরের বড় দু’টি ইউনিটের সম্মেলন উপলক্ষে রাজধানী সেজেছিল বর্ণিল সাজে। সম্মেলন শেষে অবশিষ্ট দায়িত্বটুকু নিজেরাই পালন করতে চাই। ঢাকা সিটি করপোরেশনের দুই মেয়রের ‘ক্লিন ঢাকা, সবুজ ঢাকা’ করার যাত্রার সঙ্গে ছাত্রলীগও স্বপ্নসারথি হতে চায়। তাই সম্মেলন উপলক্ষে সাঁটানো পোস্টার-ব্যানার এক সপ্তাহের মধ্যে অপসারণ করা হবে।
সংগঠনের সব ইউনিটের নেতা-কর্মীদের নির্দেশ দিয়ে বদিউজ্জামান বলেন, ‘আগামী এক সপ্তাহের মধ্যে আপনারা সব ধরনের ব্যানার, ফেস্টুন ও পোস্টার অপসারণ করবেন। ১২ জুনের পর যদি কোনো ব্যানার, ফেস্টুন ও পোস্টার রাজধানীতে দেখা যায়, তাহলে সংশ্লিষ্ট নেতার বিরুদ্ধে সাংগঠনিক ব্যবস্থা নেওয়া হবে।’ এ ছাড়া রাজধানী ছাড়াও বাংলাদেশের অন্যান্য ইউনিটের নেতা-কর্মীরা যদি বিলবোর্ড দখল করে ব্যানার-পোস্টার লাগালে তাঁদের বিরুদ্ধেও সাংগঠনিক ব্যবস্থা নেওয়ার হুঁশিয়ারি দেন তিনি। ২০১৫-১৬ অর্থ বছরের বাজেটকেও অভিনন্দন জানায় ছাত্রলীগ।
সংবাদ সম্মেলনে ছাত্রলীগের কেন্দ্রীয় সহসভাপতি জয়দেব নন্দী, সুমন কুণ্ডু, যুগ্ম সম্পাদক হাসানুজ্জামান তারেক, দপ্তর সম্পাদক শেখ রাসেল, মহানগর উত্তরের সভাপতি সৈয়দ মিজানুর রহমান ও সাধারণ সম্পাদক মহিউদ্দিন আহমেদ, দক্ষিণের সভাপতি বায়েজিদ আহমেদ খান ও সাধারণ সম্পাদক সাব্বির হোসেন উপস্থিত ছিলেন।
