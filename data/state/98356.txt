
কক্সবাজারের পেকুয়া উপজেলার রাজাখালী তদন্তকেন্দ্রের দায়িত্বপ্রাপ্ত উপপরিদর্শক (এসআই) মীর মোহাম্মদ ও কনস্টেবল আরিফুল ইসলামকে প্রত্যাহার করা হয়েছে। গত ১৪ এপ্রিল তাঁদের প্রত্যাহার করে কক্সবাজার পুলিশ লাইনে সংযুক্ত করা হয়।কক্সবাজারের সহকারী পুলিশ সুপার (সদর সার্কেল-চকরিয়া) মো. মাসুদ আলম প্রথম আলোকে জানান, ‘মেহেরাজ উদ্দিন ওরফে কামালকে শারীরিক নির্যাতনের প্রমাণ পাওয়ায় এসআই মীর মোহাম্মদ ও কনস্টেবল আরিফুল ইসলামকে প্রত্যাহার করা হয়। একই সঙ্গে তাঁদের দুজনের বিরুদ্ধে বিভাগীয় ব্যবস্থা নেওয়ার সুপারিশও করা হয়েছে।’সূত্র জানায়, গ্রেপ্তারের ভয় দেখিয়ে টাকা আদায়সহ বিভিন্ন অভিযোগে রাজাখালী তদন্তকেন্দ্রের দায়িত্বপ্রাপ্ত এসআই মীর মোহাম্মদকে প্রত্যাহারের দাবিতে ১০ এপ্রিল এলাকায় বিক্ষোভ মিছিল করেন এলাকাবাসী। এ ঘটনার জের ধরে ১২ এপ্রিল মিছিলে অংশগ্রহণকারী মো. মেহেরাজ উদ্দিনকে হাতকড়া পরিয়ে ধরে নিয়ে যান এসআইসহ চার কনস্টেবল। তাঁর ওপর নির্যাতন চালিয়ে সাদা কাগজে স্বাক্ষর নেওয়া হয়।
