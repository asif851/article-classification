
প্রধানমন্ত্রী শেখ হাসিনার ছেলে ও তাঁর তথ্যপ্রযুক্তি উপদেষ্টা সজীব ওয়াজেদ জয়কে অপহরণচেষ্টা ও হত্যা ষড়যন্ত্রের অভিযোগে করা মামলায় দৈনিক আমার দেশ পত্রিকার ভারপ্রাপ্ত সম্পাদক মাহমুদুর রহমানের জামিন বহাল রেখেছেন আপিল বিভাগ।মাহমুদুর রহমানের জামিন মঞ্জুর করে হাইকোর্টের দেওয়া আদেশের বিরুদ্ধে রাষ্ট্রপক্ষের করা আবেদন (লিভ টু আপিল) খারিজ করে দিয়েছেন দেশের সর্বোচ্চ আদালত।প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের পাঁচ সদস্যের বেঞ্চ শুনানি নিয়ে আজ সোমবার এই আদেশ দেন। আপিল বিভাগের এই আদেশের ফলে মাহমুদুর রহমানের কারামুক্তিতে কোনো আইনগত বাধা নেই বলে জানিয়েছেন তাঁর আইনজীবী।হাইকোর্টের একটি দ্বৈত বেঞ্চ গত ৭ সেপ্টেম্বর এই মামলায় মাহমুদুর রহমানকে জামিন দেন। এতে স্থগিতাদেশ চেয়ে চেম্বার বিচারপতির আদালতে আবেদন করে রাষ্ট্রপক্ষ। শুনানি নিয়ে গত ১৮ সেপ্টেম্বর চেম্বার বিচারপতি হাসান ফয়েজ সিদ্দিকী হাইকোর্টের আদেশ ৩০ অক্টোবর পর্যন্ত স্থগিত করেন। একই সঙ্গে এদিন বিষয়টি আপিল বিভাগের নিয়মিত বেঞ্চে শুনানির জন্য পাঠিয়ে দেন তিনি। এর ধারাবাহিকতায় গতকাল রোববার ও আজ সোমবার শুনানি নিয়ে রাষ্ট্রপক্ষের আবেদনটি খারিজ করেন আপিল বিভাগ।আদালতে রাষ্ট্রপক্ষে শুনানিতে অংশ নেন ভারপ্রাপ্ত অ্যাটর্নি জেনারেল মুরাদ রেজা। মাহমুদুর রহমানের পক্ষে ছিলেন জ্যেষ্ঠ আইনজীবী এ জে মোহাম্মদ আলী ও তানভীর আহমেদ আল আমিন। পরে তানভীর আহমেদ প্রথম আলোকে বলেন, আপিল বিভাগের আজকের আদেশের ফলে মাহমুদুর রহমানকে হাইকোর্টের দেওয়া জামিন বহাল থাকল। এই মামলায় জামিন বহাল থাকায় তাঁর কারামুক্তিতে আইনগত কোনো বাধা নেই। 
যুক্তরাষ্ট্রে জয়কে অপহরণ করে হত্যার ষড়যন্ত্রের অভিযোগে পুলিশ গত বছরের আগস্টে পল্টন থানায় সাধারণ ডায়েরি (জিডি) করে, যা পরে মামলায় রূপান্তরিত হয়। গত ১৬ এপ্রিল ডিবি নিউ ইস্কাটন গার্ডেনের বাসা থেকে প্রবীণ সাংবাদিক শফিক রেহমানকে আটক করে। পরে তাঁকে এ মামলায় গ্রেপ্তার দেখায় পল্টন থানার পুলিশ। মাহমুদুর রহমানকে ওই মামলায় গ্রেপ্তার দেখানোর পরে রিমান্ডেও নেওয়া হয়। এর আগে ২০১৩ সালের ১১ এপ্রিল রাষ্ট্রদ্রোহের মামলায় গ্রেপ্তার হওয়ার পর থেকে তিনি কারাগারে আছেন।
আরও পড়ুন: 
মাহমুদুর রহমানের জামিন স্থগিত 
জামিন পেলেন মাহমুদুর রহমান
