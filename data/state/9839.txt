
বঙ্গবন্ধু শেখ মুজিবুর রহমানের ছোট মেয়ে ও প্রধানমন্ত্রী শেখ হাসিনার ছোট বোন শেখ রেহানা বলেছেন, তিনি কখনো সরকারি কাজে হস্তক্ষেপ করেন না। তিনি বঙ্গবন্ধুর মেয়ে, এটাই তাঁর বড় পরিচয়।আজ রোববার বঙ্গভবনে প্রধানমন্ত্রী ও মন্ত্রিপরিষদের শপথ অনুষ্ঠান শেষে সাংবাদিকদের প্রশ্নের জবাবে শেখ রেহানা এ মন্তব্য করেন। শপথ অনুষ্ঠানের পর মার্কিন রাষ্ট্রদূত ড্যান ডব্লিউ মজীনা, জাতীয় পার্টির (জেপি) প্রধান আনোয়ার হোসেন মঞ্জুসহ অনেকেই সাংবাদিকদের বিভিন্ন প্রশ্নের জবাব দেন।এক প্রশ্নের জবাবে শেখ রেহানা বলেন, ‘আমি বঙ্গবন্ধুর কন্যা, এটাই বড় পরিচয়। আমার কী লাগে? আমাকে কেন সরকারে অংশ নিতে হবে? আমি সরকারি কাজে অংশ নিতে চাই না। কখনো সরকারি কাজে হস্তক্ষেপ করি না।’
এক প্রশ্নের জবাবে শেখ রেহানা তাঁর বড় বোন প্রধানমন্ত্রী শেখ হাসিনা প্রসঙ্গে বলেন, ‘উনি শুধু আমার বোন না—মা-বাবা, ভাইবোন সব। ১৫ আগস্টের নির্মম ঘটনার পর দুই বোন একে ওপরের চোখের পানি মুছতাম। আমি তাঁর থেকে অনেক ছোট। তার পরও অনেক সময় অভিভাবকের মতো আচরণ করতে হয়েছে। আপাকে বলতে হয়েছে, “এটা ঠিক হচ্ছে না, এটা ভুল।” আপনাদের সবার কাছে দোয়া চাই— তাঁর (শেখ হাসিনার) যে প্রত্যয়, যে দৃঢ়তা, সেটা যেন বজায় থাকে।’

