
রংপুরে বেগম রোকেয়া বিশ্ববিদ্যালয়ের কয়েকজন ছাত্র দুই নারী শিক্ষককে উত্ত্যক্ত করেছেন বলে অভিযোগ উঠেছে। আজ বৃহস্পতিবার বিকেল সোয়া চারটার দিকে বিশ্ববিদ্যালয় ক্যাম্পাসে এ ঘটনা ঘটে। উত্ত্যক্তকারী ছাত্রদের শাস্তির দাবি জানিয়ে ঘটনার শিকার একজন শিক্ষক প্রক্টর বরাবর অভিযোগ দিয়েছেন।
ওই দুই শিক্ষক শেখ ফজিলাতুন্নেছা মুজিব হলের সহকারী প্রভোস্ট হিসেবে দায়িত্ব পালন করছেন। শিক্ষকের অভিযোগ থেকে জানা যায়, আজ বিকেল সোয়া চারটার দিকে রিকশায় করে ক্যাম্পাসের রাস্তা দিয়ে ওই দুই শিক্ষক হলের দিকে যাচ্ছিলেন। ক্যাফেটেরিয়ার সামনে পৌঁছার পর রাস্তার মাঝ দিয়ে হাঁটতে থাকা কয়েকজন ছাত্রকে পরিচয় দিয়ে রাস্তা ছেড়ে দিতে বলেন। এতে ছাত্ররা ওই দুই শিক্ষককে উদ্দেশ করে অশ্লীল মন্তব্য করেন। দুই শিক্ষক কয়েকজন শিক্ষার্থীকে চিনতে পেরেছেন। এর বিচার চেয়ে প্রক্টরের মাধ্যমে উপাচার্য বরাবর করা আবেদনে তিন ছাত্রের নাম উল্লেখ করা হয়েছে। তাঁরা হলেন পরিসংখ্যান বিভাগের ছাত্র আদনান ও জয় এবং রসায়ন বিভাগের শামীম।
উত্ত্যক্তের শিকার এক শিক্ষক বলেন, ‘এ ঘটনা অত্যন্ত দুঃখজনক। পরিচয় দেওয়ার পরও নারী শিক্ষকের সঙ্গেও যদি এমন আচরণ করা হয়, তাহলে আমরা কোথায় গিয়ে দাঁড়াব?’
বিশ্ববিদ্যালয়ের প্রক্টর শাহীনুর রহমান মুঠোফোনে প্রথম আলোকে বলেন, ‘আমি বিশ্ববিদ্যালয়ের বাইরে অবস্থান করছি। তবে বিষয়টি জানতে পেরেছি। ঘটনা তদন্ত করে দোষী শিক্ষার্থীদের বিরুদ্ধে আইনানুগ ব্যবস্থা গ্রহণ করা হবে।’
