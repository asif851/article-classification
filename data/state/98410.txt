
‘আমি যদি এডিপিওর (জেলা সহকারী প্রাথমিক শিক্ষা কর্মকর্তা) মতো টুঁটি চেপে টাকা (ঘুষ) আদায় করতে পারতাম, টেলিফোন করে বলতে পারতাম এখনই টাকা নিয়ে আসেন, তাহলেই ভালো থাকতে পারতাম৷ আর পলিটিক্যাল লোকজন চেপে ধরে আগেই যেমন দুই লাখ থেকে তিন লাখ নিয়া নেয়, সেটিই ভালো ছিল৷’শিক্ষক নিয়োগ ও বদলি-বাণিজ্য থেকে চাহিদামতো ঘুষের অর্থ আদায় করতে ব্যর্থ হয়ে এসব কথা বলেন কিশোরগঞ্জ জেলা প্রাথমিক শিক্ষা কর্মকর্তা (ভারপ্রাপ্ত) গোলাম মওলা৷ মুঠোফোনে তাঁর এই কথোপকথনটি হয় সরকারি প্রাথমিক বিদ্যালয় শিক্ষক সমিতির কিশোরগঞ্জ জেলা শাখার সভাপতি সৈয়দ মো. জাকারিয়ার সঙ্গে৷ জাকারিয়া জেলার কুলিয়ারচর উপজেলার ১ নম্বর সরকারি প্রাথমিক বিদ্যালয়ের প্রধান শিক্ষক৷ ঘুষের টাকা দিয়ে চাহিদামতো শিক্ষক নিয়োগ ও বদলির আদেশ আদায় করিয়ে নিতে ব্যর্থ হয়ে ক্ষোভ থেকে ফাঁদ পাতেন ওই শিক্ষক নেতা৷ তিনি গোলাম মওলা এবং এডিপিও মোফাজ্জলের সঙ্গে তাঁর মুঠোফোনের কথোপকথন রেকর্ড করেন৷ গত শুক্রবার তিনি গণমাধ্যম কর্মীদের কাছে তা ফাঁস করেন৷দুই শিক্ষা কর্মকর্তার সঙ্গে তাঁর প্রায় ১৫ মিনিটের কথোপকথন শুনে বোঝা যায়, একসময় ওই দুই শিক্ষা কর্মকর্তার সঙ্গে শিক্ষক নেতা জাকারিয়ার ভালো বোঝাপড়া ছিল৷ তাঁরা সিন্ডিকেট করে নিয়োগ ও বদলি-বাণিজ্য করতেন৷ সম্প্রতি শিক্ষা কর্মকর্তা গোলাম মওলার সঙ্গে এডিপিও মোফাজ্জল হোসেনের সম্পর্ক ভালো যাচ্ছিল না৷ আর এ কারণে বড় অঙ্কের অর্থ ঘুষ দিয়েও নিজের প্রার্থীদের নিয়োগ দিতে ব্যর্থ হন জাকারিয়া৷ আর এ কারণেই তিনি ওই ফাঁদ পাতেন৷কথোপকথনের রেকর্ডের পুরোটা জুড়ে রয়েছে ঘুষ লেনদেন, টাকা কম পাওয়া, নিয়োগ পরীক্ষায় অংশ নেওয়া প্রার্থীদের রোল নম্বরের নোট নেওয়া এবং নিজেদের সীমাবদ্ধতার কথা৷ নিজের সীমাবদ্ধতার কথা বলতে গিয়ে গোলাম মওলা ঊর্ধ্বতন কর্মকর্তাদের ইঙ্গিত করে বলেন, ‘সবকিছু ওপরের সঙ্গে যোগাযোগ করে করতে হয়৷ তাই অনেক কিছুই করা যায় না৷’এক শিক্ষকের বদলির জন্য জাকারিয়া এডিপিওর হাতে ১০ হাজার টাকা দিয়েছিলেন৷ কিন্তু শেষ পর্যন্ত বদলিটি হয়নি৷ কথোপকথনের সময় এডিপিওর কাছে ওই অর্থ ফেরত চান জাকারিয়া৷ এর উত্তরে এডিপিও বলেন, ‘দশের মধ্যে পাঁচ দিয়ে দিয়েছি ডিপিও স্যারকে৷ বাকি পাঁচ নিয়ে যেতে পারেন৷’সৈয়দ মো. জাকারিয়া বলেন, ‘টাকা দিয়ে নিয়োগ আদায় করতে পািরনি৷ এতে করে পার্টির সঙ্গে ভুল বোঝাবুঝি হচ্ছিল৷ বিশেষ করে আমার মেয়ের নিয়োগ নিয়েও স্যারেরা নাটক করে৷ আমার মেয়ের বদলির জন্য টাকা নিয়েছিল৷ কিন্তু কাজটি করেনি৷ তাই ক্ষোভ থেকে মোবাইল ফোনে কথা রেকর্ড করি৷’যোগাযোগ করা হলে জেলা প্রাথমিক শিক্ষা কর্মকর্তা (ভারপ্রাপ্ত) গোলাম মওলা বিষয়টিকে ষড়যন্ত্র হিসেবে আখ্যায়িত করেন৷ তিনি আর কোনো মন্তব্য করতে রাজি হননি৷ এডিপিও মোফাজ্জল হোসেনের মুঠোফোনে যোগাযোগ করা হলে তিনি অভিযোগ অস্বীকার করেন৷ মুঠোফোনের রেকর্ডটি শুনানো হলে সেই কণ্ঠ তাঁর নয় বলে দাবি করেন৷
