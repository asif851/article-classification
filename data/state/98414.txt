
তথ্য ও যোগাযোগপ্রযুক্তি (আইসিটি) আইনের ৫৭ ধারার মামলায় গ্রেপ্তার খুলনার সাংবাদিক আবদুল লতিফ মোড়লের বিরুদ্ধে আনা সব অভিযোগ প্রত্যাহার চেয়েছে নিউইয়র্ক-ভিত্তিক সংগঠন কমিটি টু প্রটেক্ট জার্নালিস্টস (সিপিজে)। গতকাল মঙ্গলবার এক বিবৃতিতে সংগঠনটি বাংলাদেশের কর্তৃপক্ষের কাছে এ আহ্বান জানায়।
বিবৃতিতে গণমাধ্যমের বরাত দিয়ে ঘটনা সম্পর্কে বলা হয়েছে, ২৯ জুলাই মৎস্য ও প্রাণিসম্পদ প্রতিমন্ত্রী নারায়ণ চন্দ্র চন্দ তাঁর নিজ এলাকা ডুমুরিয়ায় কয়েকজন দুস্থ মানুষের মাঝে হাঁস, মুরগি ও ছাগল বিতরণ করেন। জুলফিকার আলী নামের এক ব্যক্তির পাওয়া ছাগল ওই রাতে মারা যায় বলে বিভিন্ন পত্রিকায় সংবাদ প্রকাশিত হয়। এই খবর ফেসবুকে শেয়ার করেন খুলনার স্থানীয় দৈনিক প্রবাহের ডুমুরিয়া উপজেলা প্রতিনিধি আবদুল লতিফ মোড়ল। এতে প্রতিমন্ত্রীর সম্মান ক্ষুণ্ন হয়েছে, এমন অভিযোগ করে ৫৭ ধারায় মামলা করেন যশোর থেকে প্রকাশিত দৈনিক স্পন্দন পত্রিকার ডুমুরিয়া উপজেলা প্রতিনিধি সুব্রত ফৌজদার। মামলা হওয়ার কয়েক ঘণ্টার মাথায় গভীর রাতে ডুমুরিয়া উপজেলা সদরের বাসা থেকে আবদুল লতিফকে গ্রেপ্তার করা হয়।
সিপিজের এশিয়া প্রকল্পের সমন্বয়কারী স্টিভেন বাটলার বলেন, ছাগলের মৃত্যু নিয়ে প্রতিবেদন করায় একজন সাংবাদিককে গ্রেপ্তার করার ঘটনা উদ্ভট। তাঁকে অবিলম্বে মুক্তি দেওয়ার পাশাপাশি তাঁর বিরুদ্ধে আনা সব অভিযোগ প্রত্যাহারের দাবি জানান তিনি।
৫৭ ধারায় সর্বোচ্চ ১৪ বছরের কারাদণ্ড এবং এক কোটি টাকা অর্থদণ্ডের বিধান আছে।
 
