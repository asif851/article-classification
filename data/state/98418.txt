
মিয়ানমারে সাজা ভোগরত ছয় বাংলাদেশি জেলেকে ক্ষমা করে দিয়েছেন দেশটির প্রেসিডেন্ট। তাঁদের এখন বাংলাদেশে পাঠিয়ে দেওয়ার প্রক্রিয়া চলছে।
মিয়ানমারের প্রেসিডেন্টের কার্যালয় থেকে আজ শুক্রবার এ তথ্য জানানো হয়। মিয়ানমার নিউজ এজেন্সির বরাত দিয়ে চীনের রাষ্ট্রীয় বার্তা সংস্থা সিনহুয়া এসব তথ্য জানায়।
সিনহুয়ার প্রতিবেদনে বলা হয়, গত বছরের ৯ নভেম্বর টেকনাফের কাছে মিয়ানমারের জলসীমায় অবৈধভাবে মাছ শিকারের অভিযোগে ওই ছয় বাংলাদেশি জেলেকে আটক করা হয়। মিয়ানমারে সাজা ভোগ করছিলেন তাঁরা। দেশটির প্রেসিডেন্ট ক্ষমা করায় তাঁদের এখন বাংলাদেশে ফেরত পাঠানো হবে।
প্রতিবেদনে বলা হয়, মিয়ানমার ইমিগ্রেশন অ্যান্ড পপুলেশন বিভাগ ওই ছয় বাংলাদেশিকে দেশে ফেরত পাঠাবে। প্রয়োজনীয় প্রক্রিয়া শেষ করে তাঁদের ফেরত পাঠানো হবে।
