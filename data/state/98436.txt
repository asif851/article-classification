
হজযাত্রীদের সঙ্গে প্রতারণা ও অনিয়মের দায়ে ৬৮টি হজ এজেন্সির সনদ বাতিল, সনদ স্থগিত ও জরিমানা করা হয়েছে। গতকাল বুধবার সংসদের প্রশ্নোত্তর পর্বে এ তথ্য জানিয়েছেন ধর্মমন্ত্রী মতিউর রহমান। এ সম্পর্কে সরকারি দলের এম আবদুল লতিফের লিখিত প্রশ্নের জবাবে মতিউর রহমান বলেন, ২০১৫ সালে ১৭৬টি হজ এজেন্সির বিরুদ্ধে বিভিন্ন ধরনের অভিযোগ উত্থাপিত হয়। অভিযোগ পর্যালোচনা করে ১০৮টি এজেন্সিকে অভিযোগ থেকে অব্যাহতি দেওয়া হয়। এ বিষয়ে গত মাসে মন্ত্রণালয় থেকে একটি প্রজ্ঞাপন জারি করা হয়েছে। সনদ বাতিল হওয়া প্রতিষ্ঠানের মধ্যে আছে আলভী ট্রাভেলস, আটলান্টিক অ্যাভিয়েশন, হুমায়রা হজ ট্রাভেলস, জিকরা হজ ট্যুর, মডেল আর্ক ইন্টারন্যাশনাল, শাহিন এয়ার ইন্টারন্যাশনাল, ব্রাইট ট্রাভেলস, মৌসুমী এয়ার ট্রাভেলস, রৌমারি ট্রাভেলস এবং কে আলম ট্রাভেলস। এসব প্রতিষ্ঠানকে ৩ থেকে ১০ লাখ টাকা পর্যন্ত জরিমানা করা হয়েছে। রৌমারি এবং কে আলম ট্রাভেলসের জামানতও বাজেয়াপ্ত করা হয়েছে।দুই বছরের জন্য সনদ স্থগিত করা হয়েছে হোসাইন এয়ার সার্ভিস, এম তাইয়েবা ট্যুরস, বুলবুলি হক ট্রাভেলস, মীর অ্যান্ড অ্যাসোসিয়েটস, মদিনা মোনাওয়ারা এয়ার সার্ভিস, শুয়াইব এয়ার ইন্টারন্যাশনাল, এম রহমত হজ কাফেলা ও ডিসকভারি সিলেট ট্রাভেলসের। এসব প্রতিষ্ঠানকে দুই থেকে পাঁচ লাখ টাকা পর্যন্ত জরিমানাও করা হয়েছে।পাঁচ লাখ টাকা করে জরিমানা করা হয়েছে অ্যাসুরেন্স এয়ার সার্ভিস, কেরানিগঞ্জ হজ ট্রাভেলস, আল মারিয়া ট্রাভেলস, গোল্ডেন হলিডেজ ইন্টারন্যাশনাল, কাজী অ্যাভিয়েশন, খন্দকার ব্রাদার্স নেটওয়ার্ক, মাবরুর এয়ার ইন্টারন্যাশনাল, সেরাসেন ট্রাভেলস ও ইয়াহিয়া ট্রাভেল অ্যান্ড ট্যুরসকে। আবাবিল ওভারসিজ লিমিটেড, আল আমিন অ্যাভিয়েশন, রাইয়ান ট্রাভেল ইন্টারন্যাশনাল, সালওয়া ওভারসিজ সার্ভিস, রঙ্গন এয়ার সার্ভিস, মুনতাকা ট্যুরস, আমার বাই ট্রাভেলস, আনসারি ওভারসিজ, আজমল ট্রাভেলস, আকবর ট্যুরস, আল আবরার অ্যাভিয়েশন, আল হাসান ট্যুরস, দারুল ইমান ইন্টারন্যাশনাল, জেটিএস ট্রাভেলস, মওদুদ এয়ার ইন্টারন্যাশনাল, মাহির হজ সার্ভিস, মুসলিম হজ ট্যুরস, সুবর্ণলতা এয়ার ট্রাভেলস, সৌদি-বাংলা এয়ার সার্ভিস, সুমাইয়া এয়ার ইন্টারন্যাশনাল, সুন্দরবন এয়ার এক্সপ্রেস ও সানস্টার সার্ভিসকে ৩ লাখ টাকা করে জরিমানা করা হয়েছে।শাহ আমানত হজ কাফেলা, অরিয়ন এয়ার সার্ভিস, টপকন ওভারসিজ, ইরেস এয়ার ইন্টারন্যাশনাল, কাজী ট্রাভেল অ্যান্ড ট্যুরস, মিডিয়া ট্রাভেল সার্ভিস, শরিফ এয়ার সার্ভিস, হক ইন্টারন্যাশনাল, গ্লোবাল অ্যাভিয়েশন, গ্রামীণ এয়ার ইন্টারন্যাশনাল, খান এয়ার সার্ভিস, নীলিমা অ্যাভিয়েশন, আবদুর রহমান ট্রাভেলস, এয়ার রয়েল অ্যাভিয়েশন, সেন্ট্রাল ট্রাভেল অ্যান্ড ট্যুরস, ড্রিম ট্রাভেলস অ্যান্ড ট্যুরস, নুর-ই-মাদিনা ও সিদ্দিকা ট্যুরস অ্যান্ড ট্রাভেলসকে দুই লাখ টাকা করে জরিমানা করা হয়েছে। এ ছাড়া তাহনিফ অ্যাভিয়েশনকে তিরস্কার হয়েছে। সরকারি দলের মাহমুদ উস সামাদ চৌধুরীর প্রশ্নের জবাবে স্বাস্থ্যমন্ত্রী মোহাম্মদ নাসিম বলেন, বেসরকারি চিকিৎসাসেবা আইনের খসড়া প্রণয়নে মন্ত্রণালয় কাজ করছে। এ আইন হলে বেসরকারি পর্যায়ে চিকিৎসাসেবার ফি নির্ধারণ করা সম্ভব হবে। এস এম আবুল কালামের প্রশ্নের জবাবে নৌপরিবহনমন্ত্রী শাজাহান খান বলেন, নৌ দুর্ঘটনা রোধে দুর্ঘটনাপ্রবণ এলাকা জরিপ করে চিহ্নিত করা হয়েছে। অচিরেই এসব এলাকাকে ঝুঁকিপূর্ণ হিসেবে চিহ্নিত করা হবে। মুন্সিগঞ্জ থেকে চাঁদপুর পর্যন্ত মেঘনার মোহনায় সকল সুবিধাসম্পন্ন পন্টুন, গ্যাংওয়ে, জেটিসহ আশ্রয়কেন্দ্র নির্মাণের উদ্যোগ গ্রহণ করা হবে; যাতে কালবৈশাখী বা ঘূর্ণিঝড়ের পূর্বাভাস পাওয়ামাত্র লঞ্চগুলো এসব কেন্দ্রে আশ্রয় নিতে পারে।
