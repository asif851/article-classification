
রাজধানীর আশকোনায় জঙ্গিবিরোধী অভিযানে আত্মঘাতী ওই ‘জঙ্গি’ নারীর ময়নাতদন্ত শেষ হয়েছে। বোমা বিস্ফোরণেই তাঁর মৃত্যু হয়েছে বলে জানিয়েছেন ঢাকা মেডিকেল কলেজের ফরেনসিক বিভাগের প্রধান সোহেল মাহমুদ।
আজ রোববার বেলা ১১টার দিকে এই নারীর মরদেহের ময়নাতদন্ত শুরু হয়ে চলে প্রায় এক ঘণ্টা। ময়নাতদন্ত শেষে সেখান থেকে বেরিয়ে সোহেল মাহমুদ সাংবাদিকদের বলেন, মরদেহ থেকে ভিসেরার (পাকস্থলী, লিভার, কিডনি) নমুনা ও ডিএনএ পরীক্ষার জন্য চুল ও ঊরুর অংশ সংগ্রহ করা হয়েছে। এগুলো এখন মহাখালী পাঠানো হবে।
গত শুক্রবার মধ্যরাত থেকেই পুলিশ আশকোনার নির্মাণাধীন তিনতলা ভবনটি ঘিরে ফেলে। ভবনের নিচতলার একমাত্র ফ্ল্যাটে ছিলেন তিন নারী, তিন শিশু ও এক কিশোর। গতকাল সকালে পুলিশের আহ্বানে আত্মসমর্পণ করেন দুই নারী। সঙ্গে দুই শিশু। ঘণ্টা তিনেক পর এক শিশুকে নিয়ে বের হন আরেক নারী। কয়েক কদম এগিয়েই তিনি শরীরে বাঁধা বোমার বিস্ফোরণ ঘটিয়ে আত্মঘাতী হন। আর শিশুটি গুরুতর আহত হয়।
পুলিশ জানায়, নিজের শরীরের বিস্ফোরণ ঘটিয়ে নিহত নারী ‘জঙ্গি’ জনৈক সুমন ওরফে সাগরের স্ত্রী।  জঙ্গিবিরোধী এ অভিযানে বাসার ভেতরে আফিফ কাদরী নামের এক কিশোর নিহত হয়। আফিফ আজিমপুরে নিহত ‘জঙ্গি’ তানভীর কাদরীর যমজ দুই ছেলের একজন। আফিফের ভাই তাহরীম কাদরী ও মা আবেদাতুন ফাতেমা আজিমপুরে গ্রেপ্তার হন। এখন কারাগারে।
গুলশানের হলি আর্টিজানে গত ১ জুলাইয়ের হামলার পর গত ছয় মাসে এ নিয়ে আটটি জঙ্গি আস্তানায় অভিযান চালিয়েছে আইনশৃঙ্খলা রক্ষাকারী বাহিনী। এসব অভিযানে মোট নিহত হয়েছে ২৮ জন। এরা সবাই ‘নব্য জেএমবি’র সদস্য বলে জানায় পুলিশ। যদিও হলি আর্টিজানে হামলার দায় স্বীকার করে এ দেশে আলোচনায় এসেছিল মধ্যপ্রাচ্যভিত্তিক জঙ্গিগোষ্ঠী আইএস (ইসলামিক স্টেট)।
