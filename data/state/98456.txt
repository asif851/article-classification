
চট্টগ্রাম বিশ্ববিদ্যালয়ে গতকাল বৃহস্পতিবার থেকে শুরু হয়েছে তিন দিনব্যাপী প্রতীকী জাতিসংঘ অধিবেশন। অধিবেশনে বাংলাদেশ, নেপাল, পাকিস্তান, ভারত, ইন্দোনেশিয়া ও শ্রীলঙ্কার ২৪০ জন শিক্ষার্থী অংশ নিয়েছেন।মডেল ইউনাইটেড ন্যাশনস অ্যাসোসিয়েশন (সিইউমুনা) নামের একটি সংগঠনের উদ্যোগে এই অধিবেশনের আয়োজন করা হয়েছে।এ উপলক্ষে আয়োজিত আলোচনা সভায় প্রধান অতিথির বক্তব্য দেন বিশ্ববিদ্যালয়ের উপাচার্য মো. আনোয়ারুল আজিম আরিফ। বিশেষ অতিথির বক্তব্য দেন সহ-উপাচার্য ইফতেখার উদ্দিন চৌধুরী। সিইউমুনার সভাপতি শাহরিয়ার মোত্তাকিনের সভাপতিত্বে ও সংগঠনের সদস্য মীম মালিহার সঞ্চালনায় অনুষ্ঠানে অন্যান্যের মধ্যে বক্তব্য দেন ব্যবসায় প্রশাসন অনুষদের ডিন জাহাঙ্গীর আলম ও অ্যাকাউন্টিং অ্যান্ড ইনফরমেশন সিস্টেমস বিভাগের শিক্ষক মো. আইয়ুব ইসলাম।প্রধান অতিথির বক্তব্যে উপাচার্য বলেন, বিশ্বময় শান্তি রক্ষা, বিশ্বের সব দেশ ও জাতিসমূহের মধ্যে পরস্পরের বন্ধুত্বপূর্ণ সম্পর্কের উন্নয়ন, ব্যবসা-বাণিজ্যের প্রসার, তথ্যপ্রযুক্তির উন্নয়ন, নারীর উন্নয়ন ও ক্ষমতায়ন, দরিদ্র জনগোষ্ঠীর জীবনমান উন্নয়ন এবং পরিবেশবান্ধব একটি সুন্দর পৃথিবী গড়তে তরুণ সমাজকেই দায়িত্ব নিতে হবে। এসব বিষয়ে সক্ষমতা বাড়াতে ও চৌকস নেতৃত্বের গুণাবলি অর্জনে এই অধিবেশন গুরুত্বপূর্ণ ভূমিকা রাখবে।বিশেষ অতিথির বক্তব্যে সহ-উপাচার্য বলেন, এ রকম অধিবেশনের মাধ্যমে তরুণ প্রজন্ম আধুনিক বিশ্বের সঙ্গে কিছুটা হলেও তাল মিলিয়ে চলার শিক্ষা পাবে।এর আগে সকালে অধিবেশনের উদ্বোধন ঘোষণা করেন উপাচার্য আনোয়ারুল আজিম আরিফ।
