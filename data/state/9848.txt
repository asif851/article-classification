
বিএনপি চেয়ারপারসন খালেদা জিয়াসহ ৩৮ জনের বিরুদ্ধে যাত্রাবাড়ীতে বাসে আগুন দেওয়ার মামলায় দুটি অভিযোগপত্র জমা দিয়েছে মহানগর গোয়েন্দা পুলিশ। আজ বুধবার ঢাকার মুখ্য মহানগর হাকিম আদালতে সন্ধ্যায় এ অভিযোগপত্র জমা দেওয়া হয়।মহানগর গোয়েন্দা পুলিশের কর্মকর্তা বসির আহমেদ বিস্ফোরক দ্রব্য নিয়ন্ত্রণ আইন এবং দণ্ডবিধির ৩০২ ধারায় হত্যা মামলার অভিযোগপত্র আদালতের সংশ্লিষ্ট শাখায় জমা দেন।বিএনপির চেয়ারপারসন খালেদা জিয়া, খন্দকার মাহবুব হোসেন, শিমুল বিশ্বাস, এম কে আনোয়ার, শওকত মাহমুদ, মীর আবু জাফর শামসুদ্দিন দিদার, মারুফ কামাল, রুহুল কবীর রিজভী, বকরতউল্লাহ বুলু, আমানউল্লাহ আমান, মীর শরাফত আলী সফু, হাবিব-উন নবী খান সোহেল, আজিজুল বারী হেলাল, কাউয়ুম, লতিফ, সালাউদ্দিন আহমেদ, তানভীর আহমেদ, নবীউল্লাহ নবী, আতিকুল্লাহ, বাদল সরদার, আলমগীর, হাজী মোহাম্মদ জাহাঙ্গীর, জামালউদ্দিন, জাকির, সোহেল খান, সুলতান সালাউদ্দিন টুকু, মীর নেওয়াজ আলীসহ ৩৮ জনকে আসামি করা হয়েছে।বিএনপি জোটের অবরোধ-হরতালে ২৪ জানুয়ারি রাতে রাজধানীর যাত্রাবাড়ী কাঠেরপুল এলাকায় যাত্রীবাহী বাসে পেট্রলবোমা নিক্ষেপের ঘটনায় ২৮ জন দগ্ধ ও কয়েকজন আহত হয়। পরদিন এ ঘটনায় বিএনপির চেয়ারপারসন খালেদা জিয়াকে হুকুমের আসামি করে মামলা হয়। এ মামলায় গ্রেপ্তার সোহাগ এবং লিটন ওরফে সাব্বির ১৬৪ ধারায় আদালতে স্বীকারোক্তিমূলক জবানবন্দি দেন।
আরও পড়ুন:
খালেদা জিয়াকে হুকুমের আসামি করে মামলা
