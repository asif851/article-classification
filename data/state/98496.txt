
চট্টগ্রামের বাঁশখালীতে কয়লাভিত্তিক বিদ্যুৎকেন্দ্র নির্মাণ নিয়ে মতবিনিময় সভা শুরুর আগে দুই পক্ষের সংঘর্ষে নিহত মোহাম্মদ আলীর স্ত্রীর করা অভিযোগ এফআইআর হিসেবে গণ্য না করার বিষয়ে ব্যাখ্যা জানাতে বাঁশখালী থানার ওসি তলব করেছেন হাইকোর্ট। আগামী ৫ এপ্রিল তাঁকে আদালতে হাজির হতে বলা হয়েছে।বিচারপতি সালমা মাসুদ চৌধুরী ও বিচারপতি এ কে এম জহিরুল হকের সমন্বয়ে গঠিত হাইকোর্ট বেঞ্চ এক রিট আবেদনের প্রাথমিক শুনানি নিয়ে গতকাল সোমবার রুলসহ এই আদেশ দেন। নিহত মোহাম্মদ আলীর স্ত্রী রুমি আক্তার রিটটি করেন। আদালতে রিট আবেদনকারীর পক্ষে শুনানি করেন জ্যেষ্ঠ আইনজীবী এ কে এম ফয়েজ। রাষ্ট্রপক্ষে ছিলেন সহকারী অ্যাটর্নি জেনারেল অরবিন্দ কুমার রায়।বাঁশখালীতে কয়লাভিত্তিক বিদ্যুৎকেন্দ্র নির্মাণ নিয়ে ১ ফেব্রুয়ারি মতবিনিময় সভা শুরুর আগে দুই পক্ষের মধ্যে সংঘর্ষে মোহাম্মদ আলী নিহত হন। এ ঘটনায় তাঁর স্ত্রী ২৯ জনকে আসামি করে বাঁশখালী থানায় লিখিত অভিযোগ দেন। পরে পুলিশ বাদী হয়ে অজ্ঞাতনামা ১৫০ থেকে ২০০ জনকে আসামি করে হত্যা মামলা করে। এ বিষয়ে প্রয়োজনীয় নির্দেশনা চেয়ে রুমি আক্তার রিটটি করেন।
