
একাত্তরে মুক্তিযুদ্ধের সময় মানবতাবিরোধী অপরাধের দায়ে দণ্ডাদেশের বিরুদ্ধে আপিল করেছেন জামায়াতে ইসলামীর সহকারী সেক্রেটারি জেনারেল এ টি এম আজহারুল ইসলাম। গতকাল বুধবার তাঁর আইনজীবী সুপ্রিম কোর্টের সংশ্লিষ্ট শাখায় আপিলটি দায়ের করেন।ট্রাইব্যুনালের রায়ে মৃত্যুদণ্ডাদেশপ্রাপ্ত আজহারুল ইসলামের আইনজীবী শিশির মনির প্রথম আলোকে বলেন, আপিলে আজহারুল ইসলামকে দেওয়া দণ্ড বাতিল চাওয়া হয়েছে। আপিলে তাঁকে খালাস দেওয়ার আর্জি জানানো হয়েছে। বলা হয়েছে, সাক্ষীদের বক্তব্যে বৈপরীত্য আছে। আপিলে ১১৩টি যুক্তি রয়েছে। মূল আপিল ৯০ পৃষ্ঠার। এটিসহ দুই হাজার ৩৪০ পৃষ্ঠার তথ্য ও প্রয়োজনীয় নথিপত্র দাখিল করা হয়েছে।মানবতাবিরোধী অপরাধের দায়ে গত বছরের ৩০ ডিসেম্বর আন্তর্জাতিক অপরাধ ট্রাইব্যুনাল-১ মুক্তিযুদ্ধকালে রংপুরের আলবদর নেতা আজহারুলকে মৃত্যুদণ্ডাদেশ দেন। ট্রাইব্যুনালের রায়ে বলা হয়, আজহারুলের বিরুদ্ধে গঠন করা ছয়টি অভিযোগের মধ্যে পাঁচটি সন্দেহাতীতভাবে প্রমাণিত হয়েছে। এর মধ্যে গণহত্যা, হত্যা ও অগ্নিসংযোগের তিনটি অভিযোগে তাঁকে সর্বোচ্চ সাজা (মৃত্যুদণ্ড) দেওয়া হয়।
