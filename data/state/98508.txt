
আওয়ামী লীগের প্রেসিডিয়াম সদস্য ও স্বাস্থ্যমন্ত্রী মোহাম্মদ নাসিম বলেছেন, ‘বিএনপি নেত্রী খালেদা জিয়া একজন সিরিয়াল মিথ্যাবাদী। তিনি (খালেদা জিয়া) তিন মাস পর কক্সবাজারে গিয়ে সরকারের বিরুদ্ধে মিথ্যাচার করেছেন।’
আজ বুধবার বিকেলে নিজের নির্বাচনী এলাকা সিরাজগঞ্জের কাজীপুরের মাইজবাড়িতে মেডিকেল অ্যাসিস্ট্যান্ট ট্রেনিং স্কুল ও ফ্যামিলি ওয়েলফেয়ার ভিজিটর ট্রেনিং সেন্টারের ভিত্তিপ্রস্তর স্থাপন অনুষ্ঠানে প্রধান অতিথির বক্তব্যে স্বাস্থ্যমন্ত্রী এসব কথা বলেন।
মন্ত্রী বলেন, ‘রোহিঙ্গাদের আশ্রয়, খাদ্য ও স্বাস্থ্যসেবা দিয়ে বঙ্গবন্ধুকন্যা শেখ হাসিনা মাদার অব হিউম্যানিটি সম্মানে ভূষিত হলেও খালেদা জিয়া তা চোখে দেখেন না। তিনি ষড়যন্ত্র শুরু করেছেন। এই মিথ্যাচারের জবাব আগামী নির্বাচনে ভোটের মাধ্যমে এ দেশের জনগণ দিয়ে দেবে।’
স্বাস্থ্যমন্ত্রী বলেন, মানুষ হরতাল, জ্বালাও-পোড়াও চায় না। জ্বালাও-পোড়াও চক্রান্তকারীদের এ দেশের জনগণ প্রতিহত করবে। পূর্বের নির্বাচন প্রতিহত করার নামে বিএনপি-জামায়াত মানুষকে পুড়িয়ে মেরেছে। তাদের আমলেই জঙ্গিবাদের সৃষ্টি হয়েছে। হাওয়া ভবন সৃষ্টি করে দেশের সম্পদ লুটপাট করা হয়েছে। ওরা ক্ষমতায় এলে দেশের সার্বিক উন্নয়ন আবার স্থবির হয়ে যাবে। তাই দেশের স্বার্থে জনগণের স্বার্থে উন্নয়ন ও জঙ্গি দমনের সফল নেতা বঙ্গবন্ধুকন্যা শেখ হাসিনার সরকারকে ক্ষমতায় রাখতে হবে।
বিএনপি নেতাদের উদ্দেশ করে নাসিম বলেন, ‘সংবিধানের বাইরে আমরা যাব না, এটা নিয়ে কথা বলে লাভ নেই। নির্বাচন হবে সংবিধান অনুযায়ী প্রধানমন্ত্রী শেখ হাসিনার অধীনে। এর জন্য অহেতুক মাঠ গরম করবেন না। ১০ বছর আগে যা হয়েছে, এখন আর তা হবে না। আগামী নির্বাচনের প্রস্তুতি গ্রহণ করুন। নির্বাচনকালীন সরকার বা তত্ত্বাবধায়ক সরকারের দাবিতে আন্দোলন করে কোনো লাভ হবে না।’
স্বাস্থ্য প্রকৌশল অধিদপ্তর আয়োজিত সিরাজগঞ্জের জেলা প্রশাসক কামরুন্নাহার সিদ্দীকার সভাপতিত্বে অন্যান্যের মধ্যে বক্তব্য দেন নিপোর্টের মহাপরিচালক রৌনক জাহান, স্বাস্থ্য প্রকৌশল অধিদপ্তরের প্রধান প্রকৌশলী ব্রিগেডিয়ার জেনারেল এম এ মোহী, উপজেলা চেয়ারম্যান মোজাম্মেল হক, উপজেলা আওয়ামী লীগের সভাপতি শওকত হোসেন প্রমুখ।
