
কুমিল্লার বরুড়া উপজেলায় পৃথক গণপিটুনিতে দুই ‘ডাকাত’ নিহত হয়েছেন। গত বৃহস্পতিবার গভীর রাতে পয়ালগাছা ইউনিয়নের পলাখাল ও ঝলম ইউনিয়নের ঢেউয়াতলী গ্রামে এ ঘটনা ঘটে। এ সময় ডাকাতের হামলায় স্থানীয় এক ব্যক্তি আহত হন।বরুড়া থানার ওসি এ কে এম কাউসার চৌধুরীর বিবরণ অনুযায়ী, গত বৃহস্পতিবার রাত আনুমানিক দুইটায় ১০ জনের একদল ডাকাত পলাখাল গ্রামের সড়কের ওপর ডাকাতির প্রস্তুতি নিচ্ছিল। এলাকাবাসী ধাওয়া করে দুই ডাকাতকে আটক করে পিটুনি দেয়। এতে নলুয়া চাঁদপুর গ্রামের আবদুর রশিদের ছেলে আবদুল মোতালেব (২৫) নিহত হন। আহত হন একই গ্রামের উনু মিয়ার ছেলে মিজানুর রহমান (৩২)। এ সময় ডাকাত দলের ধারালো অস্ত্রের আঘাতে এক ব্যক্তি আহত হন। এতে এলাকাবাসী ক্ষুব্ধ হয়ে ডাকাত বহনকারী পিকআপ ভ্যানটি জ্বালিয়ে দেন। একই রাতে ঢেউয়াতলী গ্রামের চিকিৎসক অবিনাশ মজুমদারের বাড়িতে ডাকাতি করতে গেলে এলাকাবাসী তিন ডাকাতকে আটক করে পিটুনি দেয়। এতে চান্দিনা উপজেলার মাইজখার ইউনিয়নের আলিকামোড়া গ্রামের প্রয়াত ফজর আলীর ছেলে আবদুল বাতেন (২৮) ঘটনাস্থলেই নিহত যান।
 
