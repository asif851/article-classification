
রাজধানীর ১৬টি স্থানে অবস্থান নিয়েছেন আওয়ামী লীগ ও এর অঙ্গসংগঠনের নেতা-কর্মীরা। সকাল থেকে দলটির নেতা-কর্মীর মোড়ে মোড়ে অবস্থান নিয়েছেন। ওই সব জমায়েতে মিছিল কিংবা মোটরসাইকেলের মহড়া দেওয়া হচ্ছে।আজ সোমবার বেলা ১১টার দিকে রাজধানীর বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে গিয়ে দেখা যায়, লুঙ্গি পরেই দলীয় নেতা-কর্মীদের নিয়ে অবস্থান করছেন ত্রাণমন্ত্রী ও ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী মায়া। বিএনপির চেয়ারপারসন খালেদা জিয়ার গুলশানের কার্যালয়ের সামনে ট্রাক ও ভ্যান রাখার ব্যাপারে জানতে চাইলে তিনি দাবি করেন, ইট ও বালুর ট্রাক তাঁর বাড়ি সংস্কারের জন্য আনা হয়েছে।গতকাল রোববার বিকেল পাঁচটা থেকে রাজধানীতে অনির্দিষ্টকালের জন্য সব ধরনের সভা-সমাবেশ, মিছিল, মানববন্ধন, বিক্ষোভ নিষিদ্ধ করেছে ঢাকা মেট্রোপলিটন পুলিশ (ডিএমপি)। কিন্তু সকাল থেকে রাজধানীর বিভিন্ন রাস্তায় আওয়ামী লীগের কর্মীরা অবস্থান নিয়েছেন। স্লোগান দিয়ে মিছিল করছেন। এটি ডিএমপির নিষেধাজ্ঞা লঙ্ঘন কি না—জানতে চাইলে খাদ্যমন্ত্রী কামরুল ইসলাম বলেন, ‘আমরা সতর্ক অবস্থানে আছি। কোথাও কোনো স্লোগান-মিছিল হচ্ছে না। এই অবস্থান ডিএমপির নিষেধাজ্ঞা লঙ্ঘনও নয়।’
রাজধানীর কারওয়ান বাজারে ঢাকা মহানগর উত্তর যুবলীগ, তিতাস গ্যাসের সামনে ঢাকা মহানগর উত্তর ছাত্রলীগ, মৎস্য ভবনের সামনে স্বেচ্ছাসেবক লীগ, সোহরাওয়ার্দী উদ্যানে ছাত্রলীগ, জাতীয় প্রেসক্লাবের সামনে যুবলীগের নেতাকর্মীরা অবস্থান করছেন। এসব জায়গায় মিছিল হচ্ছে। মিছিল থেকে বিভিন্ন স্লোগান দেওয়া হচ্ছে।
