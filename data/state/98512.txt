
চট্টগ্রামের বেসরকারি প্রিমিয়ার বিশ্ববিদ্যালয়ের প্রথম বর্ষের ছাত্র ইয়াসির আরাফাত ওরফে ইমন (২১) হত্যা মামলার প্রধান আসামি ফয়সালকে গ্রেপ্তার করা হয়েছে। বাকলিয়া থানার পুলিশ আজ শনিবার তাঁকে সাত দিনের রিমান্ডে নেওয়ার জন্য চট্টগ্রামের মুখ্য মহানগর হাকিম আদালতে আবেদন করে।
বাকলিয়া থানার ভারপ্রাপ্ত কর্মকর্তা (ওসি) মো. মহসিন প্রথম আলোকে জানান, গতকাল শুক্রবার রাত একটার দিকে নগরের কোতোয়ালি থানাধীন ধামাপুকুরপাড় এলাকা থেকে ফয়সালকে গ্রেপ্তার করা হয়। তাঁকে জিজ্ঞাসাবাদ করা হচ্ছে। তাঁর কাছে হত্যায় ব্যবহূত অস্ত্র ও তাঁর সহযোগীদের বিষয়ে তথ্য জানতে চাওয়া হচ্ছে। ইতিমধ্যে তিনি বেশ কিছু তথ্য দিয়েছেন।ওসি আরও জানান, ফয়সালকে আজ আদালতে হাজির করে সাত দিনের রিমান্ডে নেওয়ার জন্য পুলিশের পক্ষ থেকে আবেদন করা হয়েছে। তবে এ ব্যাপারে আদালত এখনো কোনো সিদ্ধান্ত দেয়নি।বাকলিয়া থানার পুলিশের দাবি, ফয়সাল বাকলিয়া থানার তালিকাভুক্ত সন্ত্রাসী। হত্যা, ছিনতাইসহ তাঁর বিরুদ্ধে পাঁচটি মামলা রয়েছে। ইমন হত্যাকাণ্ডের দুই মাস আগে তিনি কারাগার থেকে জামিনে মুক্তি পান।ছিনতাইয়ে বাধা দেওয়ার জের ধরে ৪ মে রাতে গুলিবিদ্ধ হন ইমন। ঘটনার দুই দিন পর চিকিত্সাধীন অবস্থায় ঢাকার ইউনাইটেড হাসপাতালে তাঁর মৃত্যু হয়। ইমন হত্যার ঘটনায় ফয়সালকে এক নম্বর আসামি করে ইমনের মা মোরশেদা বেগম বাকলিয়া থানায় মামলা করেন। মামলায় মোট আটজনের নাম উল্লেখ করে এবং অজ্ঞাতনামা আরও ১০ জনকে আসামি করা হয়েছে।
