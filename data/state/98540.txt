
বিএনপি এখনো ভারতবিরোধী রাজনীতি থেকে বেরিয়ে আসতে পারেনি বলে মনে করে ক্ষমতাসীন আওয়ামী লীগ। দলটির মতে, বিএনপির রাজনীতির মূল প্রতিপাদ্য বিষয় হচ্ছে—ভারতবিরোধী, জঙ্গিবাদ ও মৌলবাদ পোষণ।আজ বুধবার রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে এক সংবাদ সম্মেলনে দলটির প্রচার ও প্রকাশনা সম্পাদক হাছান মাহমুদ দলীয় বক্তব্য তুলে ধরেন। গতকাল বিএনপির মুখপাত্র আসাদুজ্জামান রিপনের সংবাদ সম্মেলনে দেওয়া বক্তব্যের জবাব দিতে ওই সংবাদ সম্মেলনের আয়োজন করা হয়।সাংবাদিকদের করা এক প্রশ্নের জবাবে হাছান মাহমুদ বলেন, ‘আপনারা দেখেছেন, মোদির সফরকে বিএনপি অভিনন্দন জানালেও, তিনি ভারতে ফিরে যাওয়ার পরপরই বিএনপি তাঁদের পুরোনো রূপে ফিরে গেছে। বিএনপির সঙ্গী জামায়াত নরেন্দ্র মোদির সফরের বিপক্ষে বিক্ষোভ কর্মসূচি ঘোষণা করেছে। প্রকৃতপক্ষে বিএনপি এখনো ভারতবিরোধী রাজনীতি থেকে বেরিয়ে আসতে পারেনি।’খালেদা জিয়া অনেক অনুনয়-বিনয় করে মোদির সঙ্গে দেখা করেছেন দাবি করে হাছান মাহমুদ লিখিত বক্তব্যে বলেন, অনেক অনুনয়-বিনয় করে খালেদা জিয়া নরেন্দ্র মোদির সঙ্গে দেখা করেছেন। কিন্তু ভারতের প্রধানমন্ত্রী স্পষ্ট জানিয়ে দিলেন ভারত সন্ত্রাস ও জঙ্গিবাদকে প্রশ্রয় দেয় না এবং সন্ত্রাস ও জঙ্গিবাদ দমনে বাংলাদেশ সরকারের সঙ্গে একযোগে কাজ করছে এবং করবে। এই কথা শোনার পরই বিএনপি হতাশ হয়ে নরেন্দ্র মোদির সফরকে প্রশ্নবিদ্ধ করার পথ বেছে নিয়েছেন। যে চুক্তিগুলো হয়েছে তাঁর প্রশংসা না করে, তিস্তা চুক্তিসহ নানা বিষয় নিয়ে প্রশ্ন উত্থাপন করছে।
বিএনপির প্রতি অনুরোধ জানিয়ে হাছান মাহমুদ বলেন, ‘নৈরাজ্যের পথ ছেড়ে জনগণের কাছে ক্ষমা চেয়ে নিয়মতান্ত্রিক ও গণতন্ত্রের পথে ফিরে আসুন। একটি সফল ও যুগান্তকারী সফরকে প্রশ্নবিদ্ধ করার অপচেষ্টা চালাবেন না।’
সংবাদ সম্মেলনে আওয়ামী লীগের দপ্তর সম্পাদক আবদুস সোবহান গোলাপ, তথ্য ও গবেষণা সম্পাদক আফজাল হোসেন, ত্রাণ ও সমাজকল্যাণ সম্পাদক ফরিদুন্নাহার লাইলী, উপদপ্তর সম্পাদক মৃণাল কান্তি দাস, উপপ্রচার সম্পাদক অসিম কুমার উকিল, আওয়ামী লীগ নেতা সুজিত রায় নন্দী, এস এম কামাল হোসেন প্রমুখ উপস্থিত ছিলেন।
