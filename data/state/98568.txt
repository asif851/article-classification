
শেরপুরের ঝিনাইগাতী উপজেলায় তাওয়াকোচা নয়াটিলা গ্রামে গতকাল সোমবার ভোরে একদল হাতি সাতটি বাড়ি তছনছ করেছে। এদিকে সকালে সীমান্তঘেঁষা তাওয়াকোচা গ্রাম থেকে একটি হাতির মরদেহ উদ্ধার করা হয়েছে।
এলাকাবাসী সূত্রে জানা গেছে, গতকাল ভোরে হাতির পাল উপজেলার তাওয়াকোচা টিলাপাড়া গ্রামের ধানের খেত নষ্ট করে। এ ছাড়া মোমেনা বেগম, আজিরউদ্দিন, মেহের আলী, আমজাদ মিয়া, ময়নাল হক, জয়নাল আবদীন ও আব্দুল জব্বারের বাড়িতে আক্রমণ চালিয়ে তছনছ করে।
এদিকে এলাকাবাসী সকাল ছয়টার দিকে তাওয়াকোচা এলাকায় একটি মরা হাতি দেখতে পায়। পরে খবর পেয়ে বন বিভাগের কর্মকর্তারা মরদেহটি উদ্ধার করেন। উপজেলা প্রাণিসম্পদ কর্মকর্তা দীপক কুমার সরকার বলেন, হাতিটির শুঁড়ের নিচে কয়েকটি আঘাতের চিহ্ন রয়েছে। ধারণা করা হচ্ছে, আঘাতজনিত কারণে এর মৃত্যু হয়েছে। 
