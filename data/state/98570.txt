
প্রধানমন্ত্রী শেখ হাসিনার ফ্রান্স সফর বাতিল করা হয়েছে। ইউনেসকোর সাধারণ সম্মেলনে যোগ দিতে আগামীকাল সোমবার থেকে তিন দিনের সফরে তাঁর ফ্রান্সের রাজধানী প্যারিসে যাওয়ার কথা ছিল।সরকারের উচ্চপর্যায়ের একটি সূত্র আজ প্রথম আলোকে জানিয়েছে, প্রধানমন্ত্রীর প্যারিস সফর বাতিলের সিদ্ধান্ত আজ রোববার দুপুরে নেওয়া হয়েছে। এই সফরের সময় প্রধানমন্ত্রীর সঙ্গে ফ্রান্সের প্রেসিডেন্ট ফ্রাঁসোয়া ওলাঁদের বৈঠকের কথা ছিল।গত শুক্রবার প্যারিসের অন্তত ছয়টি স্থানে সন্ত্রাসী হামলায় শতাধিক মানুষ নিহত হয়েছে। ভয়াবহ এসব হামলায় আরও কয়েক শ ব্যক্তি আহত হয়। হামলার পর দেশটির প্রেসিডেন্ট ফ্রাঁসোয়া ওলাঁদ জরুরি অবস্থা জারি করেন। একই সঙ্গে দেশটির সব সীমান্ত বন্ধের নির্দেশ দেন তিনি। আইনশৃঙ্খলা পরিস্থিতি নিয়ন্ত্রণে পুলিশের পাশাপাশি দেড় হাজার সেনাসদস্য মোতায়েন করা হয়েছে। দেশটিতে আজ থেকে শুরু হয়েছে তিন দিনের জাতীয় শোক।এ সন্ত্রাসী হামলার তীব্র নিন্দা জানিয়ে প্রধানমন্ত্রী শেখ হাসিনা ফ্রান্সের প্রেসিডেন্টের কাছে পাঠানো শোকবার্তায় বলেছেন, সন্ত্রাসবাদ ও সহিংস উগ্রবাদের বিরুদ্ধে লড়াইয়ে ফ্রান্সের সঙ্গে কাজ করবে বাংলাদেশ। প্রধানমন্ত্রী বলেন, সন্ত্রাসীরা সন্ত্রাসীই। তাদের কোনো ধর্ম-বর্ণ নেই। কোনো সভ্য সমাজে তাদের কোনো স্থান নেই।
