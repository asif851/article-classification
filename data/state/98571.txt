
ঢাকা শহরের সমস্ত এলাকায় এখন সহনীয় মাত্রার চেয়ে দেড় থেকে দ্বিগুণ বেশি শব্দদূষণ হচ্ছে। গত নভেম্বর মাসে শব্দের মাত্রার জরিপ কার্যক্রম পরিচালনা করে পরিবেশবাদী সংগঠন পরিবেশ বাঁচাও আন্দোলন (পবা) এ তথ্য জানায়।
আজ মঙ্গলবার সকালে রাজধানীর কলাবাগানে পবার কার্যালয়ে পবার যুগ্ম সাধারণ সম্পাদক আবদুস সোবহান এ জরিপ প্রতিবেদন তুলে ধরেন।
পবা শব্দের মাত্রার ভিত্তিতে পুরো ঢাকা মহানগরকে মোট পাঁচটি এলাকায় বিভক্ত করেছে। নীরব এলাকা, আবাসিক এলাকা, মিশ্র এলাকা, বাণিজ্যিক এলাকা ও শিল্প এলাকা।
নীরব এলাকায় যেখানে সহনীয় মাত্রা থাকার কথা দিনে ৫০ ও রাতে ৪০ ডেসিবল, সেখানে ৭৫-৯৭ ডেসিবল শব্দের মাত্রা রেকর্ড করা হয়েছে। হাসপাতাল, শিক্ষাপ্রতিষ্ঠান, সরকারি অধিদপ্তর নীরব এলাকার মধ্যে পড়ে। জরিপে আগারগাঁওয়ে অবস্থিত ঢাকা শিশু হাসপাতালে ৯৭ ডেসিবল ও শেরেবাংলা নগরের হূদরোগ ইনস্টিটিউটে ৮৭ ডেসিবল শব্দের মাত্রা রেকর্ড করা হয়েছে।
আবাসিক এলাকার ভেতরে সর্বনিম্ন ৭৬ থেকে সর্বোচ্চ ৮৭ ডেসিবেল শব্দের মাত্রা রেকর্ড করেছে পবা।
মিশ্র এলাকায় সর্বনিম্ন ৭৩ থেকে সর্বোচ্চ ১০২ ডেসিবেল শব্দের মাত্রা রেকর্ড করা হয়েছে। মিশ্র এলাকার মধ্যে বিমানবন্দর ও ভিআইপি সড়কে ১০২ ডেসিবল মাত্রা ধারণ করেছে পবা।
পবা বলছে, জরিপ থেকে পাওয়া ফলাফল মানসিক ও শারীরিক স্বাস্থ্যের জন্য অত্যন্ত ভয়ংকর।
 
