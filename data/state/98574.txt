
সিলেটের দক্ষিণ সুরমার মোগলাবাজারে গতকাল সোমবার সিএনজিচালিত অটোরিকশার চাপায় ডলি বেগম (১৭) নামের এক কলেজছাত্রী নিহত হয়েছে। সে দক্ষিণ সুরমা লতিফা-শফিক মহিলা কলেজের একাদশ শ্রেণীর ছাত্রী। এ ঘটনায় ক্ষুব্ধ শিক্ষার্থীরা প্রায় এক ঘণ্টা সিলেট-ফেঞ্চুগঞ্জ সড়ক অবরোধ করে রাখেন। কলেজ ও প্রত্যক্ষদর্শীরা জানান, গতকাল বেলা সাড়ে ১১টার দিকে সিলেট-ফেঞ্চুগঞ্জ সড়কে কলেজের সামনের রাস্তা পারাপারের সময় একটি অটোরিকশা ডলিকে ধাক্কা দেয়। এতে গুরুতর আহত হলে হাসপাতালে নেওয়ার পথে ডলি মারা যায়।
