
স্বরাষ্ট্রমন্ত্রী আসাদুজ্জামান খান কামাল প্রশ্ন রেখেছেন, পুলিশ, সশস্ত্র বাহিনী বিএনপির চেয়ারপারসন খালেদা জিয়ার অধীনে হলে দেশ চলছে কীভাবে?
আজ রোববার জাতীয় সংসদে প্রশ্নোত্তর পর্বে এক সম্পূরক প্রশ্নের জবাবে স্বরাষ্ট্রমন্ত্রী পাল্টা এই প্রশ্ন ছুড়ে দেন। ডেপুটি স্পিকার ফজলে রাব্বী মিয়ার সভাপতিত্বে বৈঠক শুরু হওয়ার পর প্রশ্নোত্তর পর্ব অনুষ্ঠিত হয়।
গতকাল শনিবার দলের নির্বাহী কমিটির সভায় বিএনপির চেয়ারপারসন খালেদা জিয়া বলেছিলেন, বিএনপির কোনো ভয় নেই। বিএনপির সঙ্গে প্রশাসন আছে, পুলিশ আছে, সশস্ত্র বাহিনী আছে। এ দেশের জনগণ আছে। দেশের বাইরে যাঁরা আছেন, তাঁরা আছেন।
গতকাল সংসদে সম্পূরক প্রশ্নে সরকারি দলের সাংসদ আ খ ম জাহাঙ্গীর হোসাইন এ বিষয়ে এবং খালেদা জিয়ার মামলা নিয়ে সম্ভাব্য আইনশৃঙ্খলা পরিস্থিতি সম্পর্কে স্বরাষ্ট্রমন্ত্রীর কাছে জানতে চান।
জবাবে স্বরাষ্ট্রমন্ত্রী বলেন, খালেদা জিয়ার মামলাটি এখনো বিচারাধীন। বিচারক জানেন, কী রায় দেবেন। কিন্তু কেউ আইন নিজের হাতে তুলে নিলে, অস্থিতিশীল পরিস্থিতি বা ভাঙচুর করলে আইন অনুযায়ী ব্যবস্থা নেওয়া হবে। আইন তার নিজস্ব গতিতে চলবে। যারা পুলিশের ভ্যান ভাঙচুর করেছিল, ভিডিও দেখে তাদের শনাক্ত করা হচ্ছে, গ্রেপ্তার করা হচ্ছে।
দেশে কাজ করছেন ৮৫ হাজার বিদেশি
জাতীয় পার্টির এ কে এম মাঈদুল ইসলামের প্রশ্নের জবাবে স্বরাষ্ট্রমন্ত্রী জানান, মোট ৮৫ হাজার ৪৮৬ জন বিদেশি নাগরিক বাংলাদেশে বিভিন্ন কাজ করছেন। এর মধ্যে সবচেয়ে বেশি ৬৭ হাজার ৮৫৩ জন ব্যবসা প্রতিষ্ঠানের মালিক। আর বিদেশিদের মধ্যে সবচেয়ে বেশি ৩৫ হাজার ৩৮৬ জন ভারতের নাগরিক।
গতকাল জাতীয় সংসদে প্রশ্নোত্তর পর্বে স্বরাষ্ট্রমন্ত্রী এ তথ্য জানান।
স্বরাষ্ট্রমন্ত্রী বলেন, বিদেশি নাগরিকদের মধ্যে বিশেষজ্ঞ হিসেবে কাজ করছেন ৮ হাজার ৩০০ জন। কর্মকর্তা ৩ হাজার ৬৮২ জন, খেলোয়াড় বা ক্রীড়া সংগঠক ২ হাজার ১০৫ জন। বিনিয়োগকারী ৯২২ জন, ব্যক্তিগত কর্মচারী ৮০৪ জন, বিভিন্ন যন্ত্রপাতির কারিগরি কর্মী ৭২৭ জন, এনজিও ব্যক্তিত্ব ৫৬১ জন, গবেষণা কাজে ৪০০ জন এবং হলিডে ওয়ার্কার ১৩২ জন।
মন্ত্রীর দেওয়া তথ্য অনুযায়ী, ভারতের ৩৫ হাজার ৩৮৬ জন, চীনের ১৩ হাজার ২৬৮ জন, জাপানের ৪ হাজার ৯৩ জন, দক্ষিণ কোরিয়ার ৪ হাজার ৯৩ জন, মালয়েশিয়ার ৩ হাজার ৩৯৫ জন, শ্রীলঙ্কার ৩ হাজার ৭৭ জন, থাইল্যান্ডের ২ হাজার ২৮৪ জন, যুক্তরাজ্যের ১ হাজার ৮০৪ জন, যুক্তরাষ্ট্রের ১ হাজার ৪৪৮ জন, জার্মানির ১ হাজার ৪৪৭ জন, সিঙ্গাপুরের ১ হাজার ৩২০ জন, তুর্কির ১ হাজার ১৩৪ জন নাগরিক বাংলাদেশে কাজ করছেন। বাকিরা অন্যান্য দেশের নাগরিক।
তরীকত ফেডারেশনের সাংসদ এম এ আউয়ালের প্রশ্নের জবাবে আসাদুজ্জামান খান বলেন, ২০০৯ থেকে ২০১৭ সাল পর্যন্ত সময়ে অবৈধভাবে আসা ৪ হাজার ১৩০ দশমিক ২৫ কেজি স্বর্ণ আটক করা হয়।
সরকারি দলের মামুনুর রশীদের প্রশ্নের জবাবে স্বরাষ্ট্রমন্ত্রী বলেন, সীমান্ত অপরাধ দমন ও অভ্যন্তরীণ আইনশৃঙ্খলা রক্ষায় প্রাথমিক পর্যায়ে মিয়ানমার সীমান্ত এলাকায় শাহপরীর দ্বীপ থেকে ২৭১ কিলোমিটার রিংরোডসহ কাঁটাতারের বেড়া নির্মাণের পরিকল্পনা গ্রহণ করা হয়েছে। এটি পর্যায়ক্রমে বাস্তবায়ন করা হবে।
সরকারি দলের সদস্য সুকুমার রঞ্জন ঘোষের প্রশ্নের জবাবে স্বরাষ্ট্রমন্ত্রী জানান, গত বছরের ৩১ ডিসেম্বর পর্যন্ত ৪ কোটি ৭৯ হাজার ৪৪৩টি ইয়াবা উদ্ধার করা হয়েছে। ইয়াবা পাচার রোধে টেকনাফে একটি স্পেশাল জোন করার প্রস্তাব সরকারের বিবেচনায় রয়েছে।
জাসদের সাংসদ নাজমুল হক প্রধানের এক সম্পূরক প্রশ্নের জবাবে স্বরাষ্ট্রমন্ত্রী বলেন, সারা দেশের আলেম সমাজ আল্লামা শাহ আহমদ শফিকে অত্যন্ত সম্মান করে। স্বরাষ্ট্রমন্ত্রী হাটহাজারীতে একটি অনুষ্ঠানে গিয়েছিলেন। আল্লামা শফির অসুস্থতার সংবাদ শুনে তিনি তাঁকে দেখতে যান। স্বরাষ্ট্রমন্ত্রী বলেন, আল্লামা শফি শুধু আলেম সমাজের কাছে সম্মানিত নন, কওমি মাদ্রাসা বোর্ডের চেয়ারম্যানও। কওমি মাদ্রাসাকে সরকার অফিশিয়ালি স্বীকৃতি দিয়েছে। সেদিন তিনিও গণভবনে (শফি) উপস্থিত ছিলেন।
