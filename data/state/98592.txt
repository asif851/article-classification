
বান্দরবানের রুমা উপজেলা সদর এলাকায় গত সোমবার দিবাগত রাতে দুর্বৃত্তদের গুলিতে ইউনিয়ন পরিষদের (ইউপি) সদস্য ও জনসংহতি সমিতির (জেএসএস) জেলা কমিটির সদস্য শৈহ্লাপ্রু মারমা আহত হয়েছেন।পুলিশ ও স্থানীয় সূত্র জানায়, রুমা সদর ইউপির ৮ নম্বর ওয়ার্ডের সদস্য শৈহ্লাপ্রু মারমা পরিবারসহ রুমা বাজারে ভাড়া বাসায় থাকেন। সোমবার রাতে তিনি বাসায় ঘুমিয়ে ছিলেন। এ সময় সন্ত্রাসীরা দেশে তৈরি বন্দুক দিয়ে তাঁর ওপর গুলি চালায়। গুলি তাঁর বাঁ হাতের কবজিতে লাগে। সঙ্গে সঙ্গে তাঁকে উপজেলা স্বাস্থ্য কমপ্লেক্সে নিয়ে চিকিৎসা দেওয়া হয়।গুলিবিদ্ধ শৈহ্লাপ্রু মারমা বলেন, ইউপি নির্বাচন নিয়ে তাঁর প্রতিদ্বন্দ্বী একটি পক্ষ কয়েক দিন ধরে তাঁকে হুমকি দিয়ে আসছে। তারা হত্যার জন্য তাঁর ওপর গুলি চালাতে পারে। তিনি এ ঘটনায় মামলা করেছেন।এদিকে ঘটনার প্রতিবাদে গতকাল সকালে সমাবেশ করেছে জেএসএস। রুমা বাজারে অনুষ্ঠিত সমাবেশে অন্যান্যের মধ্যে বক্তব্য দেন জেএসএসের জেলা সদস্য মংশৈপ্রু খিয়াং, যুব পরিষদের উপজেলা সভাপতি চিং সাথোয়াই মারমা। সমাবেশে সভাপতিত্ব করেন জেএসএসের উপজেলা সাধারণ সম্পাদক লুপ্রু মারমা।
