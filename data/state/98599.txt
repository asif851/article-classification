
শিক্ষা মন্ত্রণালয়ের নির্দেশের পর ভর্তি বাবদ ব্যাংকের টাকা জমা নেওয়া স্থগিত করেছে উইলস লিটল ফ্লাওয়ার স্কুল অ্যান্ড কলেজ। তবে যেসব শিক্ষার্থী বিভিন্ন শ্রেণিতে ভর্তির জন্য নির্বাচিত হয়েও এখনো ভর্তি হতে পারেনি এবং যারা পুনরায় ভর্তি হতে পারেনি, তারাও নিয়মিত ক্লাসে অংশ নিতে পারবে। আজ সোমবার স্কুল কর্তৃপক্ষ বিষয়টি নিয়ে একটি নোটিশ দিয়েছে। এ বিষয়ে কলেজের ভারপ্রাপ্ত অধ্যক্ষ মো. আবুল হোসেন প্রথম আলোকে বলেন, শিক্ষা মন্ত্রণালয়ের পরবর্তী নির্দেশের পর ভর্তি-সংক্রান্ত কার্যক্রম শুরু করা হবে। মন্ত্রণালয় যদি বলে, ইতিমধ্যে যাদের কাছ থেকে টাকা নেওয়া হয়েছে, তা ফেরত দিতে হবে, তবে তা-ই করা হবে। উল্লেখ্য, গতকাল রোববার শিক্ষা মন্ত্রণালয় এক আদেশে বেসরকারি শিক্ষাপ্রতিষ্ঠানে শিক্ষার্থীদের বর্ধিত মাসিক বেতন ও অন্যান্য ফি বন্ধের নির্দেশ দেয়। আদেশে বলা হয়, বিভিন্ন বেসরকারি শিক্ষাপ্রতিষ্ঠানে শিক্ষার্থীদের মাসিক বেতন ও অন্যান্য ফি সরকারের নির্দেশনা ছাড়াই বর্ধিত হারে আদায় করা হচ্ছে। এর ফলে শিক্ষার্থী ও অভিভাবকদের মধ্যে বিরূপ প্রতিক্রিয়ার সৃষ্টি হয়েছে। এ প্রেক্ষাপটে সংশ্লিষ্ট সব বেসরকারি শিক্ষাপ্রতিষ্ঠানকে বর্ধিত বেতন ও অন্যান্য ফি আদায় বন্ধ করার নির্দেশ দেওয়া হয়েছে। এই নির্দেশ না মানলে কী ব্যবস্থা নেওয়া হবে, তা আদেশে বলা হয়নি। এ বিষয়ে জানতে চাইলে শিক্ষা মন্ত্রণালয়ের একজন কর্মকর্তা প্রথম আলোকে বলেন, মন্ত্রণালয়ের নির্দেশ না মানলে কী ব্যবস্থা নেওয়া হবে, তা সংশ্লিষ্ট কারও অজানা নয়। মাধ্যমিক ও উচ্চশিক্ষা অধিদপ্তরের একজন উপপরিচালক বলেছেন, ঢাকার কোন বিদ্যালয় কত টাকা ফি বাড়িয়েছে, তার তথ্য চাওয়া হয়েছে। এ সপ্তাহের মধ্যে এসব তথ্য সংগ্রহ করে মন্ত্রণালয়কে জানানো হবে।
আরও পড়ুন..
বর্ধিত বেতন-ফি আদায় বন্ধের নির্দেশ
