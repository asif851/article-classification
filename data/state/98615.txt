
বাংলাদেশ, ভারত, নেপাল ও ভুটানের মধ্যে স্থলপথে যাত্রীবাহী, ব্যক্তিগত গাড়ি ও পণ্যবাহী যানবাহন চলাচল করতে পারবে। এ লক্ষ্যে এই চার দেশের মধ্যে একটি চুক্তি হতে যাচ্ছে। চুক্তির খসড়া অনুমোদন দিয়েছে মন্ত্রিসভা।
আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার বৈঠকে এই চুক্তির খসড়া অনুমোদন দেওয়া হয়।
বৈঠক শেষে মন্ত্রিপরিষদ সচিব মোশাররাফ হোসাইন ভূইঞা সাংবাদিকদের বলেন, আগামী ১৫ জুন ভুটানে মন্ত্রিপর্যায়ের বৈঠকে চার দেশের মধ্যে চুক্তিটি সই হবে বলে আশা করা হচ্ছে। চুক্তির ফলে এই চার দেশের মধ্যে সড়কপথে যোগাযোগ বাড়বে।
মন্ত্রিপরিষদ সচিব জানান, ২০১৪ সালে কাঠমান্ডুতে অনুষ্ঠিত সার্ক সম্মেলনে চুক্তিটি হওয়ার কথা ছিল। কিন্তু একটি দেশ অভ্যন্তরীণ প্রক্রিয়া শেষ করতে না পারায়, তখন চুক্তিটি হয়নি।
মোশাররাফ হোসাইন ভূইঞা বলেন, চুক্তিটি সই হলে এই চার দেশ সম্মত থাকলে পরে সার্কভুক্ত অন্য দেশও এতে যোগ দিতে পারবে।
মন্ত্রিপরিষদ সচিব বলেন, চুক্তিতে কয়েকটি বিষয় থাকবে। যেমন—যান চলাচলে রুট পারমিট নিতে হবে। আবার এক দেশের গাড়ি আরেক দেশের ভেতর দিয়ে গেলেও মাঝপথে যাত্রী নেওয়া যাবে না। যানবাহন চলাচলের জন্য নির্ধারিত ফি দিতে হবে। যে দেশের ভেতর দিয়ে যানবাহন যাবে, সেই দেশ ফি ঠিক করবে। এ ছাড়া যে দেশে যে পণ্য নিষিদ্ধ, সে দেশের ভেতর দিয়ে সেই সব পণ্য বহন করা যাবে না।
মোশাররাফ হোসাইন ভূইঞা বলেন, এটি একটা ফ্রেমওয়ার্ক চুক্তি। ভুটানে চুক্তিটি সইয়ের পর একটি প্রটোকলও সই হতে হবে। তাতে চুক্তির বিস্তারিত থাকবে।
ভারতের প্রধানমন্ত্রী নরেন্দ্র মোদির বাংলাদেশ সফর নিয়ে আজ মন্ত্রিসভায় আলোচনা হয়েছে। প্রধানমন্ত্রী শেখ হাসিনাকে ধন্যবাদ জানিয়ে মন্ত্রিসভা একটি প্রস্তাব পাস করেছে।
মন্ত্রিসভায় নৌবাহিনী সংশোধন আইনের (২০১৫) খসড়াও নীতিগতভাবে অনুমোদন দেওয়া হয়েছে।
