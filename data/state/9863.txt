
১১ জেলায় গত মঙ্গলবার রাত থেকে গতকাল বুধবার সন্ধ্যা পর্যন্ত সড়ক দুর্ঘটনায় ১৩ জন নিহত হয়েছেন। এর মধ্যে চট্টগ্রামে এক স্কুলশিক্ষক নিহত হওয়ার পর সড়ক অবরোধ করে বিক্ষোভ এবং পরে মানববন্ধন ও সমাবেশ করেছেন শিক্ষকেরা।এ নিয়ে গত ৪১ দিনে দেশের বিভিন্ন স্থানে সড়ক দুর্ঘটনায় প্রাণ হারালেন অন্তত ৩৬৬ জন।সংশ্লিষ্ট এলাকা থেকে প্রথম আলোর নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:চট্টগ্রামের শাহ আমানত তৃতীয় সেতু এলাকায় গতকাল সকালে বাসের ধাক্কায় সাকেরা বেগম (৪৭) নিহত হন। তিনি পটিয়ার উত্তর দেয়াং সরকারি প্রাথমিক বিদ্যালয়ের শিক্ষক ছিলেন। তাঁর বাসা নগরের লালখান বাজারের চানমারী রোডে। এ ঘটনার প্রতিবাদে ওই এলাকায় আধ ঘণ্টা সড়ক অবরোধ করেন স্থানীয় বিভিন্ন স্কুলের শিক্ষকেরা।বিকেলে একই স্থানে মানববন্ধন ও সমাবেশ করেছে পটিয়া উপজেলা প্রাথমিক সহকারী শিক্ষক সমিতি। এতে চার-পাঁচ শ শিক্ষক অংশ নেন। এ সময় নিরাপদ সড়ক নিশ্চিত করার দাবি জানানো হয়। এর আগে গত ১০ নভেম্বর একই স্থানে বাসের ধাক্কায় উত্তর চরলক্ষ্যা সরকারি প্রাথমিক বিদ্যালয়ের শিক্ষক তানজিনা কামালসহ দুজন নিহত হন।চট্টগ্রামের মিরসরাইয়ের পোলমোগরা এলাকায় মঙ্গলবার রাতে দাঁড়িয়ে থাকা একটি ট্রাকে ধাক্কা দিলে অন্য ট্রাকের চালক ও এক সহকারী নিহত হন। নিহত ব্যক্তিরা হলেন চালক রফিক ঢালী (২৬) এবং তাঁর সহকারী শিমুল মিয়া (২৪)। এ ঘটনায় মামলা হয়েছে।নওগাঁর পত্নীতলার ফহিমপুর মোড়ে গত মঙ্গলবার রাতে বাস ও ভটভটির মুখোমুখি সংঘর্ষে আবদুস সালাম (৩৩) নামের এক ভটভটিচালক নিহত হন। পুলিশ বাসটি জব্দ করলেও চালক পালিয়ে গেছেন।সিলেটের ওসমানীনগর উপজেলার গোয়ালাবাজারের গয়নাঘাটে গত মঙ্গলবার সিএনজিচালিত অটোরিকশার সঙ্গে মুখোমুখি সংঘর্ষে সাদেক আহমদ (২০) নামের মোটরসাইকেলের এক চালক নিহত হন। গুরুতর আহত অবস্থায় উদ্ধারের পর সিলেটের একটি বেসরকারি হাসপাতালে সাদেককে ভর্তি করা হয়। পরে রাত সাড়ে ১১টার দিকে তিনি মারা যান।মাগুরার শ্রীপুর উপজেলার ছাবিনগর গ্রামে গতকাল দুপুরে কাভার্ড ভ্যানের চাপায় আকামত হোসেন মণ্ডল (৫২) নামের এক মোটরসাইকেলচালক নিহত হন। চালকসহ কাভার্ড ভ্যানটি আটক করেছে পুলিশ।নাটোর সদর উপজেলার দিয়াড়সাতুরিয়া এলাকায় গতকাল সকালে ট্রাকচাপায় আয়নাল হোসেন (৪২) নামের এক কৃষিশ্রমিক নিহত হন। অন্যদিকে ময়মনসিংহের তারাকান্দা সদর উপজেলার সিনেমা হল রোডে গতকাল সকালে যাত্রীবাহী বাস ও ট্রাকের মুখোমুখি সংঘর্ষে রাবেয়া খাতুন (৩০) নামে বাসের এক যাত্রী নিহত হন।নারায়ণগঞ্জের সিদ্ধিরগঞ্জের বার্মাস্ট্যান্ড এলাকায় গতকাল সকালে একটি যাত্রীবাহী বাস ও একটি ব্যাটারিচালিত অটোরিকশার মুখোমুখি সংঘর্ষে তানিয়া আক্তার (২৮) নামে পোশাক কারখানার এক শ্রমিক নিহত হয়েছেন। নিহত তানিয়া ওই অটোরিকশার যাত্রী ছিলেন।সড়ক দুর্ঘটনায় আহত হওয়ার এক সপ্তাহ পর মৌলভীবাজারের রাজনগর উপজেলার ফতেহপুর ইউনিয়ন ছাত্রলীগের সাধারণ সম্পাদক মেহদি হাসান (২৫) গত মঙ্গলবার রাতে মারা গেছেন। ১৫ মার্চ নরসিংদী মডেল থানার সামনে এক সড়ক দুর্ঘটনায় আহত হন তিনি।সিরাজগঞ্জের উল্লাপাড়া উপজেলার বোয়ালিয়া বাজারে গতকাল বিকেলে সড়ক দুর্ঘটনায় জয়নাল আবেদিন (৬০) নামে এক সবজি ব্যবসায়ী নিহত হয়েছেন। যাত্রীবাহী বাসের ধাক্কায় একটি লেগুনা ছিটকে পড়লে তার নিচে চাপা পড়ে জয়নাল মারা যান। এ ঘটনায় মামলা হয়েছে।সাতক্ষীরার কালীগঞ্জ সেতুর ওপর গতকাল সকালে ট্রাকের ধাক্কায় ছিটকে পড়ে মো. হুসাইন মির্জা (৬) নামের এক শিশু নিহত হয়েছে। সে কালীগঞ্জ উপজেলার কুশলিয়া ইউনিয়নের কলিজুগা গ্রামের মীর্জা শহীদুল ইসলামের ছেলে।বগুড়া-নওগাঁ সড়কের কাহালুর শেখাহার বাজারে গতকাল সন্ধ্যায় রাস্তা পার হওয়ার সময় ট্রাকচাপায় আজিজুল হোসেন (২৮) নামের এক শ্রমিক নিহত হয়েছেন। তিনি স্থানীয় একটি টাইলস কারখানায় কাজ করতেন।
 
