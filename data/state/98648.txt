
রাজধানীর বংশালের একটি জুতা তৈরির কারখানায় অগ্নিকাণ্ডে কারখানাটির দুই শ্রমিক দগ্ধ হয়েছেন। তাঁরা হলেন কামাল হোসেন (২৪) ও মো. তারেক (২৫)। আজ মঙ্গলবার দুপুরে কারখানাটিতে আগুন লাগে। পরে ফায়ার সার্ভিসের তাৎক্ষণিক চেষ্টায় ৩৫ মিনিটের মধ্যে আগুন নিয়ন্ত্রণে আসে। আগুনে অন্তত ১০ লাখ টাকার ক্ষতি হয়েছে বলে ফায়ার সার্ভিসের পক্ষ থেকে জানানো হয়েছে।
প্রত্যক্ষদর্শীরা জানিয়েছেন, বেলা আড়াইটার দিকে সাত রওজা এলাকার ‘ফয়সাল-শিবা সু ফ্যাক্টরি’তে অাগুন লাগে। এ সময় কারখানার ভেতরে থাকা কামাল ও তারেক (২৫) দগ্ধ হন। তাদের ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে। আতঙ্কিত হয়ে কারখানা থেকে লাফ দিয়ে নিচে পড়ে আহত হন মো. হানিফ (৩৭)। তিনি ঢাকা মেডিকেল কলেজ হাসপাতালের জরুরি বিভাগে চিকিৎ​সা নিয়েছেন।
হাসপাতালের চিকিৎসক জানিয়েছেন, কামালের শরীরের ৪৫ শতাংশ ও তারেকের দুই হাত-পা আগুনে ঝলসে গেছে। তবে হানিফ আশঙ্কামুক্ত।
ফায়ার সার্ভিসের নিয়ন্ত্রণ কক্ষের দায়িত্বরত কর্মকর্তা আতাউর রহমান বলেন, চারতলা ভবনের তৃতীয় তলায় ছিল এই কারখানা। এক হাজার বর্গফুট আয়তনের কারখানাটিতে বৈদ্যুতিক গোলযোগের কারণে আগুন লেগেছিল। ৩৫ মিনিটের চেষ্টায় আগুন পুরোপুরি নিভে যায়। আগুনে ১০ লাখ টাকার ক্ষতি হয়েছে এবং প্রায় দুই কোটি টাকার মালামাল উদ্ধার করা হয়েছে।
