
সিলেটের গোয়াইনঘাটে জমি নিয়ে দুই গ্রামের লোকজনের মধ্যে সংঘর্ষে দুজন নিহত ও ২০ জন আহত হয়েছে।
নিহত ব্যক্তিরা হলেন মিত্রিমহল গ্রামের আবদুল জলিলের ছেলে আলী আহমদ (২৫) ও আজিজুল রহমানের ছেলে রুমেল আহমদ (৩০)।
আজ শনিবার সকাল নয়টার দিকে গোয়াইনঘাটের সালুটিকর বাজার এলাকায় মিত্রিমহল ও বহর গ্রামের লোকজনের মধ্যে এ সংঘর্ষের ঘটনা ঘটে।
স্থানীয় ও পুলিশ সূত্রে জানা যায়, সালুটিকর বাজার এলাকায় মসজিদের জমি নিয়ে গতকাল শুক্রবার মসজিদের মোতাওয়াল্লী মিত্রিমহল গ্রামের আবদুস সোবহান এবং বহর গ্রামের জামাল উদ্দিন, ফখর উদ্দিন ও ফয়েজ আহমদের মধ্যে কথা-কাটাকাটি হয়। এর জের ধরে আজ শনিবার সকলে দুই গ্রামের লোকজনের মধ্যে পাল্টাপাল্টি ধাওয়ার ঘটনা ঘটে। এতে এক পক্ষের ছোড়া গুলিতে আলী আহমদ এবং রুমেল বিদ্ধ হয়ে মারা যান এবং দুই পক্ষের প্রায় ২০ জন আহত হন। আহত ব্যক্তিদের মধ্যে ১৮ জন বর্তমানে সিলেট এমএজি ওসমানী মেডিকেল কলেজ হাসপাতালে চিকিৎসাধীন রয়েছেন।
দুজন নিহত হওয়ার বিষয়টি নিশ্চিত করে গোয়াইনঘাট থানার ভারপ্রাপ্ত কর্মকর্তা (ওসি) দেলওয়ার হোসেন জানান, যে একনলা বন্দুক দিয়ে গুলি ছোড়া হয়েছে, তা উদ্ধার হয়েছে। বর্তমানে পরিস্থিতি নিয়ন্ত্রণে আছে। ঘটনাস্থলে অতিরিক্ত পুলিশ মোতায়েন রয়েছে।
