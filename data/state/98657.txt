
উন্নত জাতের দুধেল গাভির সুষম খাদ্য দেওয়া সম্ভব হলে দেশে দুধ উৎপাদনের মাত্রা বৃদ্ধি পাবে। একটি দুধেল গাভির জন্য প্রতিদিন শর্করা, আমিষ, চর্বি, ভিটামিন, খনিজ দ্রব্য ও পানির সংমিশ্রণে সুষম খাদ্য সরবরাহ করতে হবে। এতে গাভি যেমন সুস্থ থাকবে, তেমনি খামারিরাও লাভবান হবেন।গত সোমবার সকালে চট্টগ্রাম ভেটেরিনারি ও অ্যানিম্যাল সায়েন্সেস বিশ্ববিদ্যালয়ে উন্নত জাতের দুধেল গাভির পুষ্টিবিষয়ক এক কর্মশালায় বিশেষজ্ঞরা এ অভিমত ব্যক্ত করেন। বিশ্ববিদ্যালয়ের কনফারেন্স রুমে অনুষ্ঠিত কর্মশালায় নগরের ৪০ জন গবাদিপশুর খামারের মালিক ও প্রতিনিধি অংশ নেন। কর্মশালার উদ্বোধনী অনুষ্ঠানে প্রধান অতিথির বক্তব্য দেন বিশ্ববিদ্যালয়ের উপাচার্য এ এস মাহফুজুল বারি। উপাচার্য বলেন, দুধের উৎপাদন বৃদ্ধি ও খামারিদের কল্যাণে বিশ্ববিদ্যালয় কর্তৃপক্ষ ভবিষ্যতে আরও উদ্যোগ গ্রহণ করতে আগ্রহী। বিশ্ববিদ্যালয়ের মেডিসিন ও সার্জারি বিভাগের শিক্ষক এম এ মতিনের সভাপতিত্বে অনুষ্ঠিত কর্মশালায় অন্যান্যের মধ্যে উপস্থিত ছিলেন বিশ্ববিদ্যালয়ের ট্রেজারার সৌমেন দেওয়ান, ভেটেরিনারি মেডিসিন অনুষদের ডিন কবিরুল ইসলাম খান, বিশ্ববিদ্যালয়ের শিক্ষক এ কে এম সাইফুদ্দিন, গৌরাঙ্গ চন্দ্র, গৌতম কুমার দেবনাথ প্রমুখ। বিজ্ঞপ্তি।
