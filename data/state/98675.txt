
 
রাজধানীর ধানমন্ডি থানায় সন্ত্রাসবিরোধী আইনে করা মামলায় জাহাঙ্গীর আলম ওরফে রাজীব গান্ধীর ছয় দিনের রিমান্ড মঞ্জুর করেছেন আদালত। আজ সোমবার ঢাকার মহানগর হাকিম আবদুল্লাহ আল মাসুদ এই আদেশ দেন।
এর আগে এই মামলার তদন্তকারী কর্মকর্তা কাউন্টার টেররিজম বিভাগের উপপরিদর্শক (এসআই) রফিকউদ্দিন আসামিকে আদালতে হাজির করে ১০ দিন রিমান্ডে নেওয়ার আবেদন করেন। তাতে বলা হয়, গত বছরের ১ নভেম্বর ঢাকার ধানমন্ডির আবাহনী মাঠের দক্ষিণ পাশে এই আসামিসহ ৯ / ১০ জন জঙ্গি নাশকতার জন্য গোপন বৈঠকে মিলিত হয়েছিলেন। সেখান থেকে ফিরোজ হাসান লিটন ও আব্দুর রহমান নামে সন্দেহভাজন দুই জঙ্গিকে গ্রেপ্তার করা হয়। পালিয়ে যান রাজীব গান্ধী, খালেক, সাইদুর ও মাহবুবসহ ৮ থেকে ১০ জন।
পরে রাজীব গান্ধীকে গুলশানের হোলি আর্টিজান বেকারিতে হামলার ঘটনায় করা মামলায় গ্রেপ্তার করা হয়।
আদালতে বলা হয়, মামলার পলাতক আসামিদের রিমান্ডে নিয়ে জিজ্ঞাসাবাদ করা জরুরি। শুনানি শেষে আদালত রাজীব গান্ধীর ছয় দিনের রিমান্ড মঞ্জুর করেন।
