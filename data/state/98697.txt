
দক্ষিণ বঙ্গোপসাগরে গত শনিবার রাতে মাছ ধরা ট্রলারের জেলেদের দুই পক্ষের সংঘর্ষে শাহজাহান মাঝি (৪৫) নামের এক জেলে নিহত হয়েছেন। আহত হয়েছেন কমপক্ষে আরও আট জেলে।সাগরে জাল পাতা নিয়ে পাথরঘাটা উপজেলার মাছের খালসংলগ্ন গভীর সাগরে এ সংঘর্ষ হয়। আহত ব্যক্তিদের মধ্যে দুজনের অবস্থা আশঙ্কাজনক।কলাপাড়ার আলীপুর মৎস্যজীবী সমবায় সমিতির সভাপতি আনসার উদ্দিন মোল্লা জানান, আলীপুরের আবুল কোম্পানির ট্রলার এফ বি আল রুমানের জেলেরা শনিবার রাত তিনটার দিকে কুয়াকাটা থেকে প্রায় ৫০ কিলোমিটার দক্ষিণে জাল ফেলার চেষ্টা করেন। এ সময় পাথরঘাটার সগির কোম্পানির এফ বি তরিকুল-৪ ও এফ বি সোহেল ট্রলারের জেলেরা তাতে বাধা দেন। এ নিয়ে দুই পক্ষের কথা-কাটাকাটির একপর্যায়ে সংঘর্ষ বাধে। এতে নয়জন আহত হন।মৎসজীবী নেতা আরও জানান, গতকাল রোববার দুপুরে আহত জেলেদের নিয়ে আল রুমান ট্রলারটি মৎস্যবন্দর আলীপুরে এসে পৌঁছায়। দ্রুত আহত জেলেদের উদ্ধার করে কলাপাড়া উপজেলা স্বাস্থ্য কমপ্লেক্সে নেওয়া হলে কর্তব্যরত চিকিৎসকেরা গুরুতর আহত শাহজাহান মাঝিকে মৃত ঘোষণা করেন। শাহজাহান লতাচাপলী ইউনিয়নের দক্ষিণ মুসুল্লীয়াবাদ গ্রামের আহম্মদ হাওলাদারের ছেলে।
 
