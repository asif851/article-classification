
তথ্যমন্ত্রী হাসানুল হক ইনু বলেছেন, ‘বঙ্গবন্ধু হত্যাকাণ্ডের নেতৃত্বে ছিলেন খন্দকার মুশতাক, আর জিয়াউর রহমান ওই হত্যাকাণ্ডে প্রত্যক্ষ সহযোগিতা ও পৃষ্ঠপোষকতা করেছেন। এটা কোনো লুকানোর বিষয় নয়।’জাতির জনক বঙ্গবন্ধু শেখ মুজিবুর রহমানের ৪০তম শাহাদত বার্ষিকী ও জাতীয় শোক দিবস উপলক্ষে আজ রোববার বাংলাদেশ প্রেস কাউন্সিলের এক আলোচনা সভায় বক্তব্য রাখেন তিনি।তথ্যমন্ত্রী বলেন, ‘বঙ্গবন্ধুকে হত্যার মধ্য দিয়ে বাংলাদেশে সাম্প্রদায়িকতা ও জঙ্গিবাদ তৈরির চেষ্টা করা হয়। সংস্কৃতিকে বিকৃত করার চেষ্টা করা হয়। কিন্তু সেই চেষ্টা সফল হয়নি।’তিনি বলেন, ‘দেশ এখনো বিপদ মুক্ত নয়। খালেদার দিকে তাকালে ’৭১ ও ’৭৫-এর খুনিদের ছবি দেখতে পাই। খালেদা জিয়া ও বিএনপি খুনি আর জঙ্গি উৎপাদনের কারখানা। এদের শায়েস্তা করা ছাড়া বাংলাদেশের মুক্তিযুদ্ধ ও স্বাধীনতা নিরাপদ হবে না।’প্রেস কাউন্সিলের চেয়ারম্যান বিচারপতি মোহাম্মদ মমতাজ উদ্দিন আহমেদের সভাপতিত্বে শোক দিবসের এ আলোচনা সভায় অন্যান্যের মধ্যে তথ্য মন্ত্রণালয় সম্পর্কিত স্থায়ী কমিটির সদস্য ও প্রেস কাউন্সিলের সদস্য সাংসদ এ কে এম রহমতুল্লাহ, সাংসদ সুকুমার রঞ্জন ঘোষ ও জাতীয় প্রেস ক্লাবের সভাপতি শফিকুর রহমানও বক্তব্য রাখেন।
