
বাংলাদেশের ১০ হাজার মুক্তিযোদ্ধাকে ৫ বছরের মাল্টিপল ভিসা (একাধিকবার যাতায়াতের সুযোগ) দেওয়ার ঘোষণা দিয়েছেন ভারতের প্রধানমন্ত্রী নরেন্দ্র মোদি। আজ শনিবার বিকেলে দিল্লি সেনানিবাসের মানেকশ সেন্টারে বাংলাদেশের মুক্তিযুদ্ধে আত্মোৎসর্গ করা ভারতীয় সশস্ত্র বাহিনীর সাত সদস্যের পরিবারের হাতে মুক্তিযুদ্ধ সম্মাননা তুলে দেওয়ার অনুষ্ঠানে তিনি এ ঘোষণা দেন।
বাংলাদেশের প্রধানমন্ত্রী শেখ হাসিনা এই অনুষ্ঠানে মুক্তিযুদ্ধ সম্মাননা তুলে দেন। তিনি বলেন, বাংলাদেশের ইতিহাস রক্ত দিয়ে লেখা হয়েছে। এর সঙ্গে আছে ভারতীয় শহীদদের রক্ত। তাদের আত্মত্যাগের কথা প্রজন্মের পর প্রজন্ম ধরে স্মরণ করা হবে।
ভারতে বাংলাদেশের ১০ হাজার মুক্তিযোদ্ধাকে চিকিৎসা সহায়তা দেওয়ার ঘোষণা দেন দেশটির প্রধানমন্ত্রী। এ ছাড়া মুক্তিযোদ্ধার সন্তানদের বৃত্তির সংখ্যা ১০ হাজার বাড়িয়ে ২০ হাজার করার কথা বলেন তিনি।
