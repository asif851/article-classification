
ফেনী-২ আসনের সাংসদ নিজাম উদ্দিন হাজারীর সংসদ সদস্য পদে থাকার বৈধতা চ্যালেঞ্জ করে করা রিট আবেদনের ওপর রায় দেওয়া শুরু করেছেন হাইকোর্ট। বিচারপতি মো. এমদাদুল হক ও বিচারপতি মো. ইকবাল কবিরের সমন্বয়ে গঠিত হাইকোর্ট বেঞ্চ গতকাল মঙ্গলবার রায় দেওয়া শুরু করেন। গতকাল আদালতের কর্মঘণ্টা শেষ হওয়ায় আজ বুধবার অসমাপ্ত রায় ঘোষণার জন্য দিন রাখা হয়েছে।
‘সাজা কম খেটেই বেরিয়ে যান সাংসদ’ শিরোনামে ২০১৪ সালের ১০ মে প্রথম আলোতে একটি প্রতিবেদন ছাপা হয়। এতে বলা হয়, ২০০০ সালের ১৬ আগস্ট অস্ত্র আইনের এক মামলায় নিজাম হাজারীর ১০ বছরের কারাদণ্ড হয়। কিন্তু ২ বছর ১০ মাস কম সাজা খেটে তিনি কারাগার থেকে মুক্তি পান।
ওই প্রতিবেদন যুক্ত করে নিজাম হাজারীর সংসদ সদস্য পদে থাকার বৈধতা চ্যালেঞ্জ করে রিট আবেদন করেন ফেনী জেলা যুবলীগের সাবেক যুগ্ম আহ্বায়ক সাখাওয়াত হোসেন ভূঁইয়া। রিট আবেদনের ওপর প্রাথমিক শুনানি শেষে ২০১৪ সালের ৮ জুন হাইকোর্ট রুল দেন। পরে হাইকোর্টের পৃথক বেঞ্চে এ রুল শুনানির জন্য কার্যতালিকায় উঠলেও বেঞ্চ শুনানিতে বিব্রতবোধ করেন। এরপর গত ১৯ জানুয়ারি হাইকোর্টের এই বেঞ্চে রুলের ওপর শুনানি শুরু হয়। শুনানি শেষে ৩ আগস্ট হাইকোর্ট ১৭ আগস্ট রায়ের দিন রাখেন। সেদিন নিজাম হাজারীর হাজতবাসের একটি নথি তলবে করে আদালত ২৩ আগস্ট রায়ের দিন ধার্য করেন। ওই নথি আদালতে এলে উভয় পক্ষের শুনানি নিয়ে আদালত ৩০ আগস্ট রায়ের দিন ধার্য করেন। গতকাল বেলা আড়াইটা থেকে সোয়া  চারটা পর্যন্ত রায় ঘোষণা করেন আদালত।
আদালতে রিট আবেদনকারীপক্ষে আইনজীবী সত্য রঞ্জন মণ্ডল এবং নিজাম হাজারীর পক্ষে জ্যেষ্ঠ আইনজীবী শফিক আহমেদ ও নুরুল ইসলাম সুজন উপস্থিত ছিলেন। প্রথম আলোর পক্ষে ছিলেন আইনজীবী আফতাব উদ্দিন ছিদ্দিকী।
 
