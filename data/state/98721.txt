
কক্সবাজারের উখিয়ার বালুখালী রোহিঙ্গা শিবির থেকে মোহাম্মদ ইউসুফ আলী নামে এক রোহিঙ্গার লাশ উদ্ধার করেছে পুলিশ। আজ সোমবার সকাল আটটার দিকে বালুখালী-২ বি ব্লকের ১০ নম্বর মসজিদের পাশ থেকে লাশটি উদ্ধার করা হয়।
উখিয়া থানার ভারপ্রাপ্ত কর্মকর্তা (ওসি) আবুল খায়ের বলেন, স্থানীয় ব্যক্তিদের কাছ থেকে খবর পেয়ে সকাল আটটার দিকে ছুরিকাঘাত অবস্থায় ইউসুফ আলীর লাশ উদ্ধার করে কক্সবাজার সদর হাসপাতালের মর্গে পাঠানো হয়েছে।
পুলিশের ধারণা, শত্রুতার জের ধরে এই হত্যাকাণ্ডের ঘটনা ঘটেছে।
ওসি বলেন, ইউসুফ মসজিদে ফজরের নামাজ পড়তে যান। নামাজ শেষে ফেরার পথে কয়েকজন দুর্বৃত্ত তাঁকে ছুরিকাঘাত করে পালিয়ে যায়। এতে ঘটনাস্থলেই তাঁর মৃত্যু হয়। এ ঘটনায় জড়িত ব্যক্তিদের বিরুদ্ধে আইনগত ব্যবস্থা নেওয়া হবে।
গত শুক্রবার থাইংখালী রোহিঙ্গা শিবিরে গুলি করে হত্যা করা হয় রোহিঙ্গা দলনেতা (মাঝি) মোহাম্মদ ইউসুফ মাঝিকে (৪৬)।
একই সময়ে বালুখালী-২ শিবিরে আরেক নেতা (মাঝি) আরিফ উল্লাহকে লক্ষ্য করেও গুলি করে দুর্বৃত্তরা। সেটি লক্ষ্যভ্রষ্ট হয়ে তাঁর ভাই হাবিব উল্লাহ আহত হন। পরে আহত অবস্থায় তাঁকে কক্সবাজার সদর হাসপাতালে ভর্তি করা হয়।
পুলিশ এ ঘটনায় মোহাম্মদ আলম নামে এক রোহিঙ্গাকে পিস্তলসহ আটক করে।
একের পর এক হত্যাকাণ্ডের ঘটনায় রোহিঙ্গা শিবিরে সাধারণ রোহিঙ্গাদের মধ্যে আতঙ্ক বিরাজ করছে।
