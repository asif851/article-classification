
আওয়ামী লীগের প্রচার সম্পাদক হাছান মাহমুদ বলেছেন, বিএনপির চেয়ারপারসন খালেদা জিয়ার যে সাজা হয়েছে, এটা আওয়ামী লীগ বা বিএনপির বিষয় নয়। এখানে আদালত ও আসামিদের বিষয় নয়। তবে এ রায়ের মধ্য দিয়ে এটা প্রমাণিত হয়েছে যে বাংলাদেশে কেউ আইনের ঊর্ধ্বে নয়।
হাছান মাহমুদ বলেন, ‘আমরা আগে বলেছি, খালেদা জিয়া ও তাঁর ছেলে তারেক রহমান দুর্নীতিবাজ। কিন্তু এ রায়ের পর এটা প্রমাণিত হয়েছে। খালেদা জিয়া ও বিএনপি এ মামলার কার্যক্রম বাধাগ্রস্ত করার জন্য সময়ক্ষেপণ ও আইনশৃঙ্খলা রক্ষাকারী বাহিনীর ওপর হামলা করেছে। আজও রায়ের চেষ্টা ভন্ডুল করার চেষ্টা চালিয়েছিল তারা। সারা দেশে একটা ভীতিকর পরিবেশ সৃষ্টির চেষ্টা করা হয়েছে। এ রায়ে (আওয়ামী লীগ) সন্তুষ্ট বা অসন্তুষ্ট হওয়ার বিষয় নয়। আইন সবার জন্য সমান, এটাই আসল বিষয়।
জিয়া অরফানেজ ট্রাস্ট দুর্নীতি মামলায় আজ বৃহস্পতিবার খালেদা জিয়াকে পাঁচ বছরের কারাদণ্ড দিয়েছেন আদালত। এর পরপরই ধানমন্ডিতে আওয়ামী লীগের সভানেত্রীর রাজনৈতিক কার্যালয়ে ব্রিফিং করে তাৎক্ষণিক প্রতিক্রিয়ায় হাছান মাহমুদ এসব কথা বলেন।
পরে দলের সাধারণ সম্পাদক এ বিষয়ে বিস্তারিত ব্রিফ করবেন বলেও জানানো হয়।
ব্রিফিংয়ে আরও উপস্থিত ছিলেন দলের সভাপতিমণ্ডলীর সদস্য আবদুর রাজ্জাক, সাংগঠনিক সম্পাদক এনামুল হক শামীম ও খালিদ মাহমুদ চৌধুরী, কৃষিবিষয়ক সম্পাদক ফরিদুর নাহার, উপদপ্তর সম্পাদক বিপ্লব বড়ুয়া প্রমুখ।  আজকের এ রায়কে ঘিরে আওয়ামী লীগের এ কার্যালয়ে সকাল থেকেই নেতা–কর্মীদের ভিড় ছিল। তাঁরা টেলিভিশনে চোখ রাখেন।
