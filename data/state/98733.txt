
মাগুরা সদর উপজেলায় যাত্রীবাহী বাসের সঙ্গে মালবাহী ট্রাকের মুখোমুখি সংঘর্ষে একজন নিহত ও নয়জন আহত হয়েছে। আজ বুধবার ভোরে উপজেলার কছুন্দি এলাকায় ঢাকা-খুলনা মহাসড়কে এ দুর্ঘটনা ঘটে।বাস ও ট্রাকটি অনেকক্ষণ ধরে সড়কের মাঝে পড়েছিল। এ কারণে ওই সড়কে কয়েক ঘণ্টা যান চলাচল বন্ধ থাকে। নিহত ব্যক্তির নাম মুক্তার হোসেন (৪৫)। তিনি বাসের যাত্রী ছিলেন। তাঁর বাড়ি ঝিনাইদহের চণ্ডীপুরে। দুর্ঘটনায় আহত ট্রাকচালকসহ নয়জনকে মাগুরা সদর হাসপাতালে ভর্তি করা হয়েছে।মাগুরা হাইওয়ে পুলিশের উপপরিদর্শক (এসআই) মো. ওজিয়ার রহমান বলেন, আজ ভোর সাড়ে চারটা থেকে পাঁচটার মধ্যে দুর্ঘটনাটি ঘটে। আনন্দ পরিবহনের বাসটি ঢাকা থেকে খুলনা যাচ্ছিল। চালবোঝাই ট্রাকটি বিপরীত দিক থেকে আসছিল। মুখোমুখি সংঘর্ষে বাস ও ট্রাকটির সামনের অংশ দুমড়েমুচড়ে যায়। ঘটনাস্থলে নিহত হন মুক্তার।মাগুরা হাইওয়ে পুলিশ জানায়, ক্রেন বা অন্য কোনো যান্ত্রিক সুবিধা না থাকায় তাৎক্ষণিকভাবে যানবাহন দুটি সড়কের ওপর থেকে সরানো যায়নি। সকাল সাড়ে আটটার দিকে ওই পথে আসা একটি ক্রেন দিয়ে বাসটি সরিয়ে সড়কে যান চলাচলের ব্যবস্থা করা হয়। ট্রাকটিতে প্রায় ১০ টন চাল থাকায় এ সময় তা সরানো সম্ভব হয়নি।
