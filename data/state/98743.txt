
দিনাজপুরের বিরামপুরে সাবেক মুক্তিযোদ্ধা কমান্ডার লুৎফর রহমানের বিরুদ্ধে বিজয় দিবসে মুক্তিযোদ্ধাদের সংবর্ধনা অনুষ্ঠানে দিনাজপুর-৬ (বিরামপুর, নবাবগঞ্জ, হাকিমপুর, ঘোড়াঘাট) আসনের সরকারদলীয় সাংসদ শিবলী সাদিককে রাজাকার ও রাজাকারের বংশধর বলে গালাগালি দেওয়ার অভিযোগ উঠেছে। এ ঘটনায় লুৎফরের বিরুদ্ধে মানহানির মামলা হয়েছে।
দিনাজপুর আমলি আদালত-৬-এ গত সোমবার মামলাটি করেছেন গোলাম মোস্তফা নামের এক মুক্তিযোদ্ধা। আদালতের পেশকার মো. রশিদুল ইসলাম প্রথম আলোকে মুঠোফোনে বলেন, জ্যেষ্ঠ বিচারিক হাকিম মো. লুৎফর রহমান মামলাটি আমলে নিয়ে থানার ভারপ্রাপ্ত কর্মকর্তাকে (ওসি) ১১ মার্চের মধ্যে প্রতিবেদন দাখিলের আদেশ দিয়েছেন।
মামলার এজাহারে বলা হয়, উপজেলা প্রশাসনের আয়োজনে ১৬ ডিসেম্বর মুক্তিযোদ্ধাদের সংবর্ধনা অনুষ্ঠানে অতিথির বক্তব্যে সাবেক মুক্তিযোদ্ধা কমান্ডার লুৎফর রহমান সাংসদ শিবলী সাদিককে রাজাকার, রাজাকারের বংশধর, নারীলোভী ও মদ্যপ বলে গালাগালি করেন।
গোলাম মোস্তফা গতকাল মঙ্গলবার দুপুরে প্রথম আলোকে বলেন, মুক্তিযোদ্ধাদের সংবর্ধনা অনুষ্ঠানে মুক্তিযোদ্ধা, প্রশাসনসহ বিভিন্ন স্তরের সুধীজনের উপস্থিতিতে সাংসদ শিবলী সাদিককে উদ্দেশ্যপ্রণোদিতভাবে গালিগালাজ করায় শুধু সাংসদের মানহানি হয়নি, মুক্তিযোদ্ধাদেরও মানহানি হয়েছে। তাই তিনি মামলা করেছেন। মামলায় দুজন মুক্তিযোদ্ধা, উপজেলা আওয়ামী লীগের সহসভাপতি নাড়ুগোপাল কুন্ডু, সাধারণ সম্পাদক খায়রুল আলমসহ আটজনকে সাক্ষী করা হয়েছে।
 মুক্তিযোদ্ধা গোলাম মোস্তফা আরও অভিযোগ করে বলেন, মামলা করার কারণে গত সোমাবার রাত সাড়ে ৯টার দিকে শহরের ঢাকা মোড়ে তাঁকে একা পেয়ে লুৎফর বিভিন্ন ধরনের হুমকি দিয়েছেন।
সংবর্ধনা অনুষ্ঠানে উপস্থিত মামলার সাক্ষী উপজেলা আওয়ামী লীগের সাধারণ সম্পাদক খায়রুল আলম বলেন, সাংসদের জন্ম স্বাধীনতার ১০ বছর পর ১৯৮২ সালে। তাহলে সাংসদ রাজাকার হন কীভাবে? নির্বাচন সামনে রেখে সাংসদবিরোধী গ্রুপের ইন্ধনে পরিকল্পিতভাবে সাবেক মুক্তিযোদ্ধা কমান্ডার লুৎফর এসব বক্তব্য দিয়েছেন।
জানতে চাইলে মুক্তিযোদ্ধা লুৎফর রহমান প্রথম আলোকে বলেন, তিনি সাংসদকে রাজাকার বলেননি। রাজাকারের বংশধর বলেছেন। বিষয়টি এলাকাবাসী সবাই জানেন। এর প্রমাণও তাঁর কাছে রয়েছে। এ ছাড়া মামলার বাদীকে হুমকির বিষয়ে তিনি বলেন, ঘটনার পর থেকে মামলার বাদীর সঙ্গে তাঁর দেখা হয়নি। তিনি অসুস্থ থাকায় বাড়ি থেকে গত কয়েক দিন বের হতে পারেননি।
