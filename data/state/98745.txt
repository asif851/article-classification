
তথ্যমন্ত্রী হাসানুল হক ইনু বলেছেন, বঙ্গবন্ধু হত্যার পর জিয়াউর রহমান বাংলাদেশের সংবিধান ও ইতিহাসের সঙ্গে ‘মীরজাফরি’ করেছেন। জিয়াউর রহমান হলেন বাংলাদেশের ইতিহাসের চার নম্বর মীর জাফর ও বিশ্বাসঘাতক।আজ শুক্রবার দুপুরে কুষ্টিয়ার ভেড়ামারা উপজেলার গোলাপনগরে হজরত সোলাইমান শাহ চিশতি (র.) মাজার জিয়ারত ও বার্ষিক ওরস পরিদর্শনকালে তথ্যমন্ত্রী সাংবাদিকদের এসব কথা বলেন।হাসানুল হক ইনু বলেন, মুক্তিযুদ্ধের ইমাম বঙ্গবন্ধু শেখ মুজিবুর রহমানের এক হাজার মুকাব্বেরের মধ্যে জিয়াউর রহমান একজন মুকাব্বের মাত্র। জিয়াউর রহমান জানতেন, বঙ্গবন্ধুর নেতৃত্বেই যুদ্ধ হয়েছে এবং বঙ্গবন্ধুর রাষ্ট্রপতিত্বে গঠিত সরকারের অধীনেই তিনি একজন সেক্টর কমান্ডার হিসেবে মুক্তিযুদ্ধ করেছেন। আবার যুদ্ধ শেষে জিয়াউর রহমান বঙ্গবন্ধুর সরকারের অধীনে একজন সেনা কর্মকর্তা হিসেবে চাকরি করেছেন।তথ্যমন্ত্রী অভিযোগ করেন, ‘এ “মীরজাফরি” আড়াল করতে খালেদা জিয়া উন্মাদ হয়ে গেছেন। তিনি রাজনৈতিক শয়তানি শুরু করেছেন। তবে খালেদা জিয়া যত চেষ্টাই করুন ১০ ট্রাক অস্ত্র, ২১ আগস্টের গ্রেনেড হামলা ও দুর্নীতি মামলা থেকে নিজেকে হয়তো রক্ষা করতে পারবেন না।’পরে তথ্যমন্ত্রী গোলাপনগরে সোলাইমান শাহ (র.) চিশতির মাজার জিয়ারত করেন। সোলাইমান শাহের ৪৪তম শাহাদাতবার্ষিকী উপলক্ষে দরবার শরিফে ওরস মোবারক পরিদর্শন করেন।এ সময় জেলা জাসদের সভাপতি গোলাম মহসিন, অতিরিক্ত পুলিশ সুপার সোহেল রেজা, মিরপুর উপজেলা সহকারী কমিশনার (ভূমি) সিরাজাম  মুনিরাসহ দলীয় নেতা-কর্মীরা উপস্থিত ছিলেন।
