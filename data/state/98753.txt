
সাতক্ষীরায় দুর্বৃত্তরা এক সাংবাদিককে হাতুড়ি দিয়ে পিটিয়ে আহত করেছে বলে অভিযোগ পাওয়া গেছে। গতকাল শুক্রবার দুপুরে কালীগঞ্জ উপজেলা সদরের ফুলতলা এলাকায় এ ঘটনা ঘটে। আহত সাংবাদিক হাফিজুর রহমান খুলনা থেকে প্রকাশিত দৈনিক তথ্য ও সাতক্ষীরার দৈনিক সাতনদী পত্রিকার কালীগঞ্জ উপজেলা প্রতিনিধি।
হাফিজুর রহমানের অভিযোগ, ফুলতলায় একটি চায়ের দোকানে দাঁড়িয়ে কথা বলার সময় কুশলিয়ার ইউপি চেয়ারম্যান মেহেদি হাসানের ইঙ্গিতে তাঁর ওপর হামলা হয়। উপজেলা স্বেচ্ছাসেবক লীগের সাধারণ সম্পাদক তানভির আহমেদের নেতৃত্বে দু-তিনজন দুর্বৃত্ত হাতুড়ি দিয়ে তাঁর মাথাসহ শরীরের বিভিন্ন স্থানে আঘাত করে। পরে স্থানীয় লোকজন তাঁকে উদ্ধার করে কালীগঞ্জ স্বাস্থ্য কমপ্লেক্সে ভর্তি করেন।
হাফিজুর বলেন, উপজেলা আওয়ামী লীগের সভাপতিও উপজেলা চেয়ারম্যানশেখ ওয়াহেদুজ্জানের সঙ্গেসংগঠনের সাধারণ সম্পাদক সাঈদ মেহেদির দ্বন্দ্ব নিয়ে সম্প্রতি তিনি প্রতিবেদন লিখেছিলেন। ইউপি চেয়ারম্যান মেহেদি হাসান উপজেলা চেয়ারম্যানশেখ ওয়াহেদুজ্জানের ছেলে।  
কালীগঞ্জ থানার ভারপ্রাপ্ত কর্মকর্তা লস্কর জায়াদুল হক বলেন, ‘একজন সাংবাদিককে মারধরের খবর শুনেছি। তবে এ নিয়ে থানায় কেউ অভিযোগ করেনি।’
 
