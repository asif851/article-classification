
চট্টগ্রামে পুলিশ সুপার (এসপি) বাবুল আক্তারের স্ত্রীকে গুলি ​করে হত্যা করেছে দুর্বৃত্তরা। আজ রোববার সকাল সাতটার দিকে নগরের জিইসি মোড়ে এই হত্যাকাণ্ড ঘটে। জঙ্গিবিরোধী অভিযানে এসপির সক্রিয় ভূমিকার কারণে তাঁর স্ত্রীকে হত্যা করা হতে পারে বলে ধারণা পুলিশের।বাবুল আক্তারের স্ত্রীর নাম মাহমুদা খানম (৪০)। এই দম্পতির এক ছেলে ও এক মেয়ে আছে। ছেলের বয়স সাত বছর, মেয়ের চার বছর।পুলিশ ও প্রত্যক্ষদর্শীদের ভাষ্য, ছেলেকে স্কুলের বাসে তুলে দিতে যাওয়ার সময় মাহমুদাকে ছুরিকাঘাত ও গুলি করে হত্যা করে মোটরসাইকেলে আসা তিন দুর্বৃত্ত।পাঁচলাইশ থানার ভারপ্রাপ্ত কর্মকর্তা (ওসি) মহিউদ্দিন মাহমুদ জানান, বাবুল আক্তারের বাসা নগরের ওআর নিজাম রোডে। তাঁদের ছেলে নগরের ক্যান্টনমেন্ট পাবলিক স্কুলে পড়ে। সকালে ছেলেকে স্কুলের বাসে তুলে দিতে যাচ্ছিলেন মা মাহমুদা। বাসার কাছাকাছি জিইসি মোড়ের ওয়েল ফুডের সামনে মোটরসাইকেলে আসা তিন দুর্বৃত্ত তাঁকে ছুরিকাঘাত ও গুলি করে পালিয়ে যায়। এতে ঘটনাস্থলেই তাঁর মৃত্যু হয়।মাহমুদার লাশ উদ্ধার করে চট্টগ্রাম মেডিকেল কলেজের মর্গে পাঠানো হয়েছে।খুলশী থানার ভারপ্রাপ্ত কর্মকর্তা (ওসি) নিজামউদ্দিন বলেন, চট্টগ্রামে জঙ্গি দমনে বাবুল আক্তার সক্রিয় ভূমিকা পালন করেন। তিনি অনেক জঙ্গি ধরেছেন। এ কারণেই তাঁর স্ত্রীকে হত্যা করা হতে পারে বলে প্রাথমিকভাবে ধারণা করছে পুলিশ।বাবুল আক্তার সবশেষ নগর গোয়েন্দা পুলিশের (ডিবি) অতিরিক্ত উপকমিশনার হিসেবে দায়িত্ব পালন করছিলেন। সম্প্রতি পদোন্নতি পেয়ে এসপি হন। গত সপ্তাহে চট্টগ্রাম থেকে ঢাকায় পুলিশ সদর দপ্তরে যোগ দেন তিনি। তাঁর কর্মস্থল এখনো নির্ধারিত হয়নি।
