
বিএনপির যুগ্ম মহাসচিব রুহুল কবির রিজভী বলেছেন, প্রধানমন্ত্রী শেখ হাসিনা শুধু দেশ নয়, আওয়ামী লীগের মতো একটি পুরোনো দলের জন্যও অভিশাপ হয়ে দেখা দিয়েছেন। তাঁর কারণেই সারা দেশে গুম-খুন-হানাহানি-রক্তপাত লেগে আছে।আজ শনিবার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে এক ব্রিফিংয়ে এ মন্তব্য করেন রিজভী।শেখ হাসিনার উদ্দেশে বিএনপির এই যুগ্ম মহাসচিব বলেন, ‘এ মুহূর্তে তাঁর পদত্যাগের মধ্য দিয়ে একটি অবাধ, সুষ্ঠু নির্বাচন নিশ্চিত করা এবং দেশে স্বস্তি ও শান্তি ফিরিয়ে আনা সম্ভব।’রিজভী অভিযোগ করেন, নব্বইয়ের আন্দোলনে নিহত নাজির উদ্দিন জেহাদের মৃত্যুবার্ষিকী উপলক্ষে তাঁর গ্রামের বাড়িতে মিলাদ মাহফিলে বাধা দেওয়া হয়েছে। বিএনপির এই যুগ্ম মহাসচিব বলেন, ‘হিংস্র আওয়ামী লীগ সরকার বিরোধী দলের গণতান্ত্রিক অধিকারই শুধু কেড়ে নেয়নি, এখন ধর্মীয় অনুষ্ঠানগুলোতেও বেপরোয়াভাবে হামলা চালাচ্ছে।’ চট্টগ্রামের মিরসরাই উপজেলা ছাত্রদল নেতা আদিল মাহমুদ হত্যার নিন্দা জানিয়ে রিজভী দাবি করেন, প্রতিদিন গড়ে ২০ জন মানুষ হত্যার শিকার হচ্ছেন। এসব নৃশংস হত্যাকাণ্ড সরকারের পৃষ্ঠপোষকতায় সংঘটিত হচ্ছে।
