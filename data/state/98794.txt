
জাতিসংঘ মহাসচিবের প্রতিনিধি অস্কার ফার্নান্দেজ তারানকো আরও এক দিন বাংলাদেশে থাকবেন। পাঁচ দিনের ঢাকা সফর শেষে আজ মঙ্গলবার রাতে তাঁর ফিরে যাওয়ার কথা ছিল। তবে আজকের পরিবর্তে আগামীকাল বুধবার রাতে তিনি নিউইয়র্কে যাবেন।এদিকে আজ বিকেলে তারানকোর নির্ধারিত সংবাদ সম্মেলনও স্থগিত করা হয়েছে। পররাষ্ট্র মন্ত্রণালয়ের জ্যেষ্ঠ একজন কর্মকর্তা প্রথম আলো ডটকমকে এ তথ্য জানান।প্রধানমন্ত্রীর উপ-প্রেসসচিব আশরাফুল আলম খোকন জানান, আজ বিকেল চারটায় প্রধানমন্ত্রী শেখ হাসিনার সঙ্গে তারানকোর বৈঠকটি স্থগিত করা হয়েছে। কাল যেকোনো সময় বৈঠকটি হবে।তারানকোর ঢাকা সফরে এখন পর্যন্ত রাজনৈতিক সংকট সমাধানের ইঙ্গিত মেলেনি। তিনি নির্বাচন পেছানোর কথা বললেও সরকার ও নির্বাচন কমিশন থেকে তেমন সাড়া পাওয়া যাচ্ছে না। জাতিসংঘের রাজনীতিবিষয়ক সহকারী মহাসচিব তারানকো রাজনৈতিক দলগুলোর মধ্যে সমঝোতা প্রতিষ্ঠার আশা নিয়ে ঢাকায় এসেছেন গত শুক্রবার। ইতিমধ্যে প্রধানমন্ত্রী, বিরোধীদলীয় নেত্রী, প্রধান নির্বাচন কমিশনার, জাতীয় পার্টির চেয়ারম্যান, নাগরিক সমাজ ও কূটনীতিকদের সঙ্গে বৈঠক করেছেন তিনি।
