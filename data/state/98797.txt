

এশিয়ান ইউনিভার্সিটি ফর উইমেনের (এইউডব্লিউ) স্নাতক সম্পন্ন করা ছাত্রীদের সমন্বিত ও বৈচিত্র্যময় বিশ্ব এবং শান্তির পক্ষে দাঁড়ানোর আহ্বান জানিয়েছেন বিশিষ্টজনেরা। তাঁরা বলেন, বিশ্বের নানা অনিয়ম ও বৈষম্য দূর করতেও শিক্ষার্থীদের কাজ করতে হবে।
আজ শনিবার বিকেলে চট্টগ্রামে এইউডব্লিউর পঞ্চম সমাবর্তন অনুষ্ঠানে অতিথিরা এই আহ্বান জানান। চট্টগ্রাম নগরের রেডিসন ব্লু বে ভিউ হোটেলের মিলনায়তনে অনুষ্ঠিত এ সমাবর্তনে বিশ্ববিদ্যালয়ের ৮৫ জন শিক্ষার্থী অংশ নেন। যাঁরা ১৫টি দেশ থেকে এসেছেন।
অনুষ্ঠানে এইউডব্লিউর আচার্য শেরি ব্লেয়ার বলেন, ‘আমি বিশ্বাস করি, এখানে যাঁরা ভর্তি হয়েছেন, তাঁরা অর্ডিনারি (সাধারণ) নন। তাঁরা এক্সট্রা অর্ডিনারি (অসাধারণ)! তাঁদের দৃঢ় মনোবল রয়েছে। তাঁরা নির্ভয়ে বিশ্বের বিভিন্ন অন্যায়, অবিচার ও নিষ্ঠুরতার বিরুদ্ধে কাজ করবেন।’
এইউডব্লিউর প্রাক্তন ছাত্রীদের বিভিন্ন উদ্যোগ ও সাফল্যের কথা উল্লেখ করে শেরি ব্লেয়ার বলেন, এখানকার ছাত্রীদের মধ্যে পরিকল্পনা থাকে যে বিশ্বকে কীভাবে আরও ভালো জায়গা হিসেবে প্রতিষ্ঠা করা যায়। সে পরিকল্পনা বাস্তবায়নে তাঁদের সক্ষমতা রয়েছে। শিক্ষার্থীরা বিশ্ববিদ্যালয়ে পড়া শেষে তাঁদের পরিকল্পনা বাস্তবায়নে কাজ করে যাচ্ছেন। এইউডব্লিউর ‘পাথওয়েজ ফর প্রমিজ’ কর্মসূচির আওতায় পোশাক কারখানার শ্রমিক ও রোহিঙ্গা নারীরা বিশ্ববিদ্যালয়ে পড়ার সুযোগ পেয়েছেন বলে জানান শেরি ব্লেয়ার। তিনি সদ্য বিদায়ী শিক্ষার্থীদের উদ্দেশে বলেন, ‘তোমরা অনন্য মূল্যবোধ সৃষ্টি করবে। যা হবে কার্যকর। নারীরা নিজের ভূমিকা নিয়ে যেভাবে চিন্তা করে, তার পরিবর্তন করতে হবে।’

অনুষ্ঠানে সমাবর্তন বক্তা আফগানিস্তানের ফার্স্ট লেডি রুলা ঘানি শিক্ষার্থীদের উদ্দেশে বলেন, সামনে এগোনোর পথে সব বাধা পেরিয়ে কাঙ্ক্ষিত লক্ষ্যে পৌঁছাতে অবিচল থাকতে হবে। সমাজের বৈষম্য দূর করার জন্য কাজ করতে হবে। সমাজে শান্তিপূর্ণ সহাবস্থান নিশ্চিত করতে কার্যকর ভূমিকা রাখতে হবে। ছাত্রীদের এই যোগ্যতা ও সক্ষমতা রয়েছে। শিক্ষার্থীদের সমন্বিত ও বৈচিত্র্যময় বিশ্বশান্তির পক্ষে দাঁড়ানোর আহ্বান জানিয়ে রুলা ঘানি বলেন, এক দেশের বিরুদ্ধে অন্য দেশের সংঘাত, আদর্শের বিরুদ্ধে আদর্শের সংঘাত—এসবের বিরুদ্ধে থাকতে হবে শিক্ষার্থীদের। বিশ্ববিদ্যালয়ের উপাচার্য নির্মলা রাও বলেন, বিশ্বের বিভিন্ন প্রান্ত থেকে ছাত্রীরা এখানে ভর্তি হন। শিক্ষার্থীরা পাস করে ফোর্ড, ইউনিলিভার, শেভরনসহ বিভিন্ন বিখ্যাত প্রতিষ্ঠান ও অলাভজনক সংগঠনে কাজ করছেন। আবার অনেকে নিজ দেশে ফিরে গিয়ে বিভিন্ন কার্যক্রমে যোগ দিচ্ছেন।
সমাবর্তন অনুষ্ঠানে আরও বক্তব্য দেন বিশ্ববিদ্যালয়ের ট্রাস্টি বোর্ডের চেয়ার ও সাবেক পররাষ্ট্রমন্ত্রী দীপু মনি, হংকংয়ের বিশেষ প্রশাসনিক অঞ্চলের সাবেক প্রধান সচিব অ্যানসন চান। ছাত্রীদের পক্ষে বক্তব্য দেন অর্থনীতিতে স্নাতক করা সানজিদা আফরিন। ভিডিওর মাধ্যমে বক্তব্য দেন হার্ভার্ড বিশ্ববিদ্যালয়ের অধ্যাপক ড্যানিয়েল অ্যালেন। সমাবর্তন অনুষ্ঠানে রুলা ঘানি, অ্যানসন চান, ড্যানিয়েল অ্যালেন ও বিল অ্যান্ড মেলিন্ডা গেটস ফাউন্ডেশনের প্রধান পরিচালন কর্মকর্তা লেইঘ মরগানকে সম্মানসূচক ডিগ্রি দেওয়া হয়। কৃতিত্বপূর্ণ ফলাফলের জন্য জনস্বাস্থ্য বিভাগের শারমিন আক্তার, জীববিজ্ঞানের খ্রিস্টিনা তামাং, অর্থনীতির দীপান্বিতা বড়ুয়া এবং দর্শন, রাজনীতি ও অর্থনীতি বিভাগের সুমাইয়া নেহলা সাইফকে পুরস্কৃত করা হয়।

বিশ্ববিদ্যালয়ের দর্শন, রাজনীতি ও অর্থনীতি বিভাগের শিক্ষার্থী সিনথিয়া খন্দকার বলেন, ‘আজকেই শেষ হচ্ছে এইউডব্লিউতে আমাদের পাঁচ বছরের জার্নি (যাত্রা)। এই বিশ্ববিদ্যালয় ক্যাম্পাস, চট্টগ্রাম নগরের সঙ্গে মায়ার বাঁধনে জড়িয়ে গেছি। এসব ছেড়ে যেতে হবে বলে খারাপ লাগছে। কিন্তু জীবনের লক্ষ্য অর্জনের জন্য তো সামনে এগিয়ে যেতে হবে।’ ভবিষ্যতে বিদেশের কোনো বিশ্ববিদ্যালয়ে জনস্বাস্থ্য নিয়ে উচ্চতর ডিগ্রি নেওয়ার ইচ্ছা রয়েছে বলে জানান প্রথম আলো ট্রাস্টের বৃত্তি পাওয়া এই ছাত্রী। প্রথম আলো ট্রাস্টের বৃত্তি পাওয়া আরেক শিক্ষার্থী মেরিনা আফরিনের বাবা সিদ্দিকুর রহমান বলেন, ‘কী যে খুশি লাগছে, তা ভাষায় প্রকাশ করতে পারব না! সে দেশের মানুষের জন্য কাজ করবে—এটাই আমার আশা।’
সিনথিয়া খন্দকার ও মেরিনা আফরিনের মতো প্রথম আলো ট্রাস্টের বৃত্তি পাওয়া নয় শিক্ষার্থী এবারের সমাবর্তনে অংশ নিয়েছেন। এইউডব্লিউর ৪৪ জন ছাত্রী এই বৃত্তি পেয়েছেন।
অনুষ্ঠানে বিশিষ্টজনদের মধ্যে উপস্থিত ছিলেন সংসদ সদস্য ওয়াশিকা আয়েশা খান, সাবেক শিক্ষাসচিব নজরুল ইসলাম খান, এ কে খান গ্রুপের ব্যবস্থাপনা পরিচালক সালাউদ্দিন কাশেম খান, প্রথম আলোর সম্পাদক মতিউর রহমান প্রমুখ।
