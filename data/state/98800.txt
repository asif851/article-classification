
সারা দেশের সাংবাদিকদের নিবন্ধন করে পরিচয়পত্র দেওয়ার কথা ভাবছে বাংলাদেশ প্রেস কাউন্সিল।
আজ সোমবার রাজধানীর তোপখানা রোডে প্রেস কাউন্সিলের সভাকক্ষে সাংবাদিকতা বিষয়ক এক কর্মশালার উদ্বোধন করতে গিয়ে প্রেস কাউন্সিলের চেয়ারম্যান বিচারপতি মোহাম্মদ মমতাজ উদ্দিন আহমেদ এ কথা বলেছেন।কাউন্সিলের চেয়ারম্যান বলেন, নিবন্ধনের পর সাংবাদিকদের তালিকা কাউন্সিলের ওয়েবসাইটে প্রকাশ করা হবে।পরে এ বিষয়ে বিস্তারিত জানতে চাইলে প্রেস কাউন্সিলের চেয়ারম্যান প্রথম আলোকে বলেন, তিনি যখন ঢাকার বাইরে বিভিন্ন জেলায় যাচ্ছেন তখন সাংবাদিকদের পক্ষ থেকে এমন দাবি উঠছে। তাদের দাবির পরিপ্রেক্ষিতেই এমন চিন্তা-ভাবনা করা হচ্ছে। তবে এখনো চূড়ান্ত কিছু হয়নি। এ বিষয়ে নব গঠিত কাউন্সিল চূড়ান্ত সিদ্ধান্ত নেবে।কর্মশালার সমাপনী অনুষ্ঠানে প্রধান অতিথির বক্তব্যে তথ্যমন্ত্রী হাসানুল হক ইনু বলেন, আগামী শীত মৌসুমে সম্প্রচার আইন ও কমিশন আসছে। যুক্তরাজ্যের আদলে এটি করা হচ্ছে।তথ্যমন্ত্রী বিএনপি চেয়ারপারসন খালেদা জিয়াকে আবারও ‘আগুন সন্ত্রাসী’ উল্লেখ করে বলেন, গণতন্ত্র রক্ষা করার জন্য ‘আগুন সন্ত্রাসী’, জঙ্গিবাদ ও সন্ত্রাসীদের নির্মমভাবে দমন করা হবে।সমাপনী অনুষ্ঠানে আরও বক্তব্য দেন জাতীয় প্রেসক্লাবের বর্তমান সভাপতি শফিকুর রহমান, প্রেস কাউন্সিলের সদস্য প্রবীণ সাংবাদিক আকরাম হোসেন খান, প্রেস কাউন্সিলের সচিব শ্যামল চন্দ্র কর্মকার। এর আগে দিনব্যাপী প্রশিক্ষণ কর্মশালায় বক্তব্য দেন বৈশাখী টেলিভিশনের প্রধান নির্বাহী কর্মকর্তা ও সাংবাদিক নেতা মনজুরুল আহসান বুলবুল, বাংলাদেশ সংবাদ সংস্থার সাবেক প্রধান সম্পাদক আজিজুল ইসলাম ভূঁইয়া।প্রেস কাউন্সিল আয়োজিত এই কর্মশালায় বিভিন্ন গণমাধ্যমের ৩৯ জন সাংবাদিক অংশ নেন।
