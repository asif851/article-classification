
শুক্র আর শনিবার যেমন এক নয়, তেমনি এই দুই দিনের গ্রন্থমেলার মেজাজটাও ঠিক এক রকমের নয়। গতকাল শনিবার মেলায় উৎসবের আমেজ ছিল বটে, তবে শুক্রবারের মতো নয়। ভিড় হয়েছে, কিন্তু উপচে পড়েনি। বেড়াতে আসা মানুষের চেয়ে এখন ক্রেতার সংখ্যাই বেশি। অনেক গ্রন্থানুরাগীকে গতকাল পছন্দের তালিকা নিয়ে এসে বিভিন্ন স্টলে ঘুরে সেসব বই সংগ্রহ করতে দেখা গেছে। গতকালও সকালে মেলার দ্বার খুলেছিল। বই কেনাটাই যাঁদের মুখ্য উদ্দেশ্য, তাঁরা মেলায় এসেছিলেন দিনের প্রথম ভাগে। নিরিবিলি পরিবেশে স্বস্তির সঙ্গে স্টলে স্টলে ঘুরে যাচাই-বাছাই করে বই কিনেছেন। নতুন বই বলতে চলতি বছরের বই নয়, প্রকৃত গ্রন্থানুরাগীর কাছে যে বইটি পড়া হয়নি, সেটিই নতুন। সে বইটি যত দিন আগেই প্রকাশিত হোক না কেন। সে কারণেই অজস্র বইয়ের বিপুল সম্ভার থেকে না পড়া পছন্দের বইটি খুঁজে বের করা যেমন সময়সাপেক্ষ, সে জন্য আবার স্বস্তিকর পরিবেশটাও প্রয়োজন।অন্ধজনে দেহ বইগ্রন্থমেলায় যাঁরা নিয়মিত আসেন তাঁদের কাছে বই কেনাবেচার পাশাপাশি আরেকটি পরিচিত দৃশ্য হলো নজরুল মঞ্চে নতুন বইয়ের জমজমাট মোড়ক উন্মোচনের আয়োজন। এখানে বইয়ের মোড়ক উন্মোচন মানেই দারুণ হট্টগোল। উৎসাহীদের হুড়োহুড়ি, ক্যামেরায় দৃশ্য ধারণ। এর সবই গতকাল ছিল। তবে গতকালের অন্তত একটি আয়োজন ছিল ব্যতিক্রম। বিকেল সাড়ে চারটায় নজরুল মঞ্চ থেকে গানের সুর ভেসে এল। ‘আজি বাংলাদেশের হূদয় হতে...। সমবেত কণ্ঠে যাঁরা গানটি গাইছিলেন, তাঁরা সবাই দৃষ্টিপ্রতিবন্ধী। দৃষ্টিহীন এই মানব সন্তানদের জন্য সেখানে কয়েকটি ব্রেইল গ্রন্থের মোড়ক উন্মোচন করা হয়। প্রকাশিত গ্রন্থগুলোর মধ্যে ছিল গণমাধ্যমব্যক্তিত্ব হানিফ সংকেতের বিনীত নিবেদন, ফরিদুর রেজা সাগরের কক্সবাজারের কাকাতুয়া, নাজিয়া জাবীনের এক সাগর রক্তের বিনিময়ে এবং লুৎফুর রহমান রিটনের আকাশে অনেক ছড়া। একই সঙ্গে সেখানে ইমপ্রেস অডিও ভিশন থেকে প্রকাশিত আমি ও আইসক্রিম’অলা এবং এক সাগর রক্তের বিনিময়ে গ্রন্থের অডিও সিডির মোড়ক উন্মোচন করা হয়। সেখানে উপস্থিত ছিলেন বিশ্বসাহিত্য কেন্দ্রের ট্রাস্টি মনসুর আহম্মেদ চৌধুরী, প্রাবন্ধিক মফিদুল হক, অভিনেতা ও নির্মাতা আফজাল হোসেন, গ্রন্থমেলার সদস্যসচিব শাহিদা খাতুনসহ আরও অনেকে। ব্রেইল প্রকাশনের উদ্যোক্তা নাজিয়া জাবীন জানান, ‘দৃষ্টিপ্রতিবন্ধীদের মুখে হাসি ফোটাতেই স্পর্শ ব্রেইল প্রকাশন কাজ করে যাচ্ছে। দৃষ্টিপ্রতিবন্ধীরা যেন বই পড়ে মূলধারার সঙ্গে সম্পৃক্ত হতে পারেন, সে জন্যই আমাদের এ উদ্যোগ। এখান থেকে দৃষ্টিপ্রতিবন্ধীদের বিনা মূল্যে ব্রেইল ভার্সনে তৈরি বই দেওয়া হচ্ছে।’
সময় বাড়ানোর দাবিএবারের অমর একুশে গ্রন্থমেলার আয়োজনটা হয়েছিল একটু তড়িঘড়ি করে। এর আগে রাজনৈতিক কর্মসূচির কারণে প্রকাশকেরা নতুন বইয়ের কাজটিও স্বাচ্ছন্দ্যে করতে পারেননি। জ্ঞান ও সৃজনশীল প্রকাশক সমিতির নির্বাহী পরিচালক অনুপম প্রকাশনীর কর্ণধার মিলন কান্তি নাথ বলেন, ‘শুক্র, শনিবার মূলত মানুষের ভিড়টা থাকে। এবার উৎসবের দিনগুলো পড়েছিল সরকারি ছুটির দিনে। ফলে আমরা আলাদা করে ছুটির দিন পাইনি। পাশাপাশি বৃষ্টি বাদলেও একাধিক দিন ক্ষতিগ্রস্ত হয়েছে মেলা। তাই এবারের অমর একুশে গ্রন্থমেলার সময় বাড়ানোর দাবি করছি আমরা। লেখক আনিসুল হক, ইমদাদুল হক মিলনসহ অনেকে এই দাবির সঙ্গে সহমত প্রকাশ করেন।’
শিশুতোষ বইয়ের অভাবমাসের শেষ শনিবার গতকাল শিশুদের অভিভাবকসহ স্বাচ্ছন্দ্যে বই কেনার সুবিধার্থে সকাল ১০টা থেকে বেলা তিনটা পর্যন্ত শিশুপ্রহর ছিল। এ সময়কালে শিশুদের জন্য নির্ধারিত শিশু কর্নারে ছিল বেশ ভিড়। তবে বড়দের বইয়ের মতো ছোটদের বইয়েও ছিল বৈচিত্র্যের অভাব। এমনই অভিযোগ ছিল অভিভাবকদের। ইন্দিরা রোড থেকে আসা পারভেজ আজিজ বলেন, ‘এমনিতে কার্টুন থেকে দূরে রাখার চেষ্টা করি বাচ্চাদের। কিন্তু এখানেও এসে কার্টুন, ভূত-প্রেত, দৈত্য-দানবের বই ছাড়া বাচ্চাদের ভালো কোনো বই নেই। বড় লেখকেরা ছোটদের জন্য বই লিখছেন কম।’গতকাল মেলার মূলমঞ্চে অমর একুশে উদ্যাপনের অংশ হিসেবে শিশু-কিশোরদের চূড়ান্ত সংগীত প্রতিযোগিতা অনুষ্ঠিত হয়। প্রতিযোগিতায় ক-শাখায় ১৫ জন এবং খ-শাখায় ১৫ জন প্রতিযোগী অংশ নেয়।
১৬০টি নতুন বইবাংলা একাডেমির সমন্বয় ও জনসংযোগ উপবিভাগ থেকে প্রাপ্ত তথ্যানুযায়ী, গতকাল অমর একুশে গ্রন্থমেলার ২২তম দিনে নতুন বই এসেছে ১৬০টি। নতুন আসা বইগুলোর মধ্যে প্রথমা প্রকাশন থেকে জোবাইদা আশরাফের আচার ১০০ বইটি নারী পাঠকদের কাছে বিশেষ আগ্রহ তৈরী করেছে বলে প্রতিষ্ঠান সূত্রে জানা গেছে। রান্নায় ‘সেরা রাঁধুনি’, জাতীয় আচার প্রতিযোগিতায় ‘বর্ষসেরা’ রন্ধনশিল্পী জোবাইদা আশরাফ তাঁর এ বইয়ে দেশি-বিদেশি ফল ও সবজি দিয়ে ১০০ পদের আচার তৈরির প্রণালি তুলে ধরেছেন। সঙ্গে প্রতিটি আচারের রঙিন ছবি। এ ছাড়া আগামী থেকে এসেছে সৈয়দ আবুল মকসুদের মওলানা আবদুল হামিদ খান ভাসানী, অবসর থেকে মুসতাক আহমদের পরিবেশ ও গণমাধ্যম: নৈতিক বিশ্লেষণ অ্যার্ডন পাবলিকেশন্স থেকে আসিফ ইকবালের এত ভালো আগে কেন বাসোনি, নবযুগ থেকে পুরবী বসুর যে রবে প্রবাসে, অণির্বান থেকে হাসান হাফিজের রং বাহারি রূপকথা, শ্রাবণ থেকে কে এনএন লিংকুর হি হি হি ইত্যাদি। এ ছাড়াও মেলায় এসেছে অধ্যাপক ইয়াসমীন আরার লেখা নতুন বই তিন শিল্পী: শিল্পের অনুচেতনা। ২১ ফেব্রুয়ারি নজরুল মঞ্চে বইটির মোড়ক উন্মোচন করেন অধ্যাপক আনিসুজ্জামান।
 
