
সিরাজগঞ্জ শহর থেকে বগুড়া পর্যন্ত নতুন রেললাইন স্থাপন, বাজার স্টেশন থেকে কড্ডা পর্যন্ত বাইপাস রেললাইন নির্মাণসহ সিরাজগঞ্জের উন্নয়নে প্রধানমন্ত্রীর দেওয়া বিভিন্ন প্রতিশ্রুতির দ্রুত বাস্তবায়নের দাবিতে গতকাল বৃহস্পতিবার সিরাজগঞ্জ স্বার্থ রক্ষা সংগ্রাম কমিটি সমাবেশ ও গণমিছিল করেছে।সকালে শহরের স্বাধীনতা স্কয়ারে আয়োজিত সংক্ষিপ্ত সমাবেশ শেষে একটি গণমিছিল বের হয়। গণমিছিলটি শহরের প্রধান প্রধান সড়ক প্রদক্ষিণ করে।সমাবেশে বক্তারা বলেন, ১২ বছর ধরে আন্দোলনের মুখে ২০১২ সালে ঈশ্বরদী থেকে সিরাজগঞ্জ হয়ে ঢাকা পর্যন্ত সিরাজগঞ্জ এক্সপ্রেস নামে একটি আন্তনগর ট্রেন চালু করে সরকার। বর্তমানে উত্তরবঙ্গের অন্যান্য জেলা থেকে রেলপথে ঢাকা যেতে অন্তত ২০০ কিলোমিটার পথ ঘুরে যেতে হয়। কিন্তু সিরাজগঞ্জ-বগুড়া রেলপথ চালু হলে এই রাস্তা কমে আসবে। ফলে যাত্রীদের সময় ও অর্থ দুই সাশ্রয় হবে। বক্তারা আরও বলেন, এ ছাড়া শহরেই রয়েছে রেলওয়ের ৮০০ একর জমি, যা অব্যবহৃত অবস্থায় পড়ে রয়েছে। এই সম্পত্তি ব্যবহার করেই সিরাজগঞ্জের উন্নয়ন অনেক গুণ বৃদ্ধি করা সম্ভব। এই জমি ব্যবহার করে রেলওয়ের উন্নয়ন ঘটানো হলে সরকারও বিপুল পরিমাণ অর্থের জোগান পাবে। সিরাজগঞ্জ স্বার্থ রক্ষা সংগ্রাম কমিটির আহ্বায়ক জহুরুল হকের সভাপতিত্বে সমাবেশে বক্তব্য দেন সাংসদ হাবিবে মিল্লাত, সদর উপজেলা চেয়ারম্যান রিয়াজ উদ্দিন, আওয়ামী লীগ নেতা ইসাহাক আলী, প্রেসক্লাবের সভাপতি হেলাল উদ্দীন প্রমুখ।
