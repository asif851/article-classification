
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, দেশে এখন গণতন্ত্র অনুপস্থিত। গণতন্ত্র পুনরুদ্ধারে লড়াই চলছে, ভবিষ্যতে লড়াই তীব্রতর হবে। আজ মঙ্গলবার সন্ধ্যায় নীলফামারীর সৈয়দপুর বিমানবন্দরে সাংবাদিকদের প্রশ্নের জবাবে মির্জা ফখরুল এসব কথা বলেন। মির্জা ফখরুল বলেন, বিএনপি হচ্ছে বহুদলীয় গণতন্ত্রে বিশ্বাসী একটি দল। যে দলটি পরমতকে সব সময় শ্রদ্ধা করে। অথচ দেশে আজ অরাজক পরিস্থিতি চলছে, যা থেকে উত্তরণ জরুরি হয়ে পড়েছে। এক প্রশ্নের জবাবে তিনি বলেন, ‘আমি অসুস্থ, চিকিৎসার জন্য বিদেশে ছিলাম। আবার যাব। কিন্তু আন্দোলন থেমে থাকবে না, চলবে।’ এর আগে ঢাকা থেকে বিমানযোগে সৈয়দপুরে এলে সাবেক প্রতিমন্ত্রী মির্জা ফখরুল ইসলামকে বিমানবন্দরে ফুলেল সংবর্ধনা দেওয়া হয়। কয়েক হাজার নেতা-কর্মী ও সমর্থক ফুল ছিটিয়ে তাঁকে বরণ করেন। সৈয়দপুর বিএনপির পক্ষে ওই সংবর্ধনার আয়োজন করা হয়। বিমানবন্দরে ট্যাক্সিওয়েতে ভারপ্রাপ্ত মহাসচিবকে স্বাগত জানান, সৈয়দপুর পৌরসভার মেয়র ও জেলা বিএনপির সাধারণ সম্পাদক আমজাদ হোসেন সরকার। এ সময় তাঁর সঙ্গে ছিলেন দিনাজপুরের জেলার পার্বতীপুর থেকে আসা সাবেক সাংসদ এজেডএম রেজওয়ানুল হক ও চিরিরবন্দরের সাবেক সাংসদ আকতারুজ্জমান মিয়া। রংপুর, দিনাজপুর, ঠাকুরগাঁও, পঞ্চগড়, নীলফামারী ও সৈয়দপুরের কয়েক শ বিএনপির নেতা-কর্মী, সমর্থকেরা মির্জা ফখরুলকে অভিনন্দন জানিয়ে বিভিন্ন স্লোগান দিতে থাকে। ভারপ্রাপ্ত মহাসচিব হাত নেড়ে তাঁদের অভিনন্দনের জবাব দেন। তিনি বলেন, এই জনস্রোতই প্রমাণ করে বিএনপির জনপ্রিয়তা। 
পরে মির্জা ফখরুল তাঁর গ্রামের বাড়ি ঠাকুরগাঁওয়ের উদ্দেশে সৈয়দপুর ত্যাগ করেন।
