
রিকশার প্লেট অবৈধ বিতরণ করে অর্থ আত্মসাৎ ও রিকশাচালক সমিতির গঠনতন্ত্রবিরোধী কাজ করার অভিযোগে ঢাকা সিটি করপোরেশনের রিকশা মালিক সমিতির যুগ্ম সাধারণ সম্পাদক মো. মোমিন আলীকে বহিষ্কার করা হয়েছে। সমিতির এক সংবাদ বিজ্ঞপ্তিতে এ তথ্য জানানো হয়েছে।রিকশা মালিক সমিতির নেতারা বলেন, মোমিন দীর্ঘদিন ধরে রিকশার টোকেন ও প্লেট অবৈধভাবে বিক্রি করে টাকা উপার্জন করে আসছিলেন। এ ছাড়া তিনি সমিতির গঠনতন্ত্রবিরোধী কর্মকাণ্ডে যুক্ত ছিলেন। এ বিষয়ে তাঁকে বারবার সতর্ক করা হয়। কিন্তু তিনি তা আমলে নেননি।ঢাকা সিটি করপোরেশন রিকশা মালিক সমিতির সহসভাপতি মো. হুমায়ুন কবির বলেন, বহিষ্কারের পর মোমিন সমিতির সাধারণ সম্পাদকের সই নকল করে সমিতির নামে অনৈতিক কর্মকাণ্ড চালিয়ে আসছেন। এ ঘটনায় সমিতির সাধারণ সম্পাদক আমিনুল ইসলাম রূপনগর থানায় মমিনের বিরুদ্ধে একটি সাধারণ ডায়েরি (জিডি) করেছেন।অভিযোগের বিষয়ে জানতে চাইলে মোমিন আলী প্রথম আলোকে বলেন, তাঁকে অন্যায়ভাবে বহিষ্কার করা হয়েছে। তিনি রিকশার টোকেন ও প্লেটের ব্যবসার সঙ্গে জড়িত নন। তিনি সাধারণ সম্পাদকের স্বাক্ষর জাল করেননি।
