
প্রধানমন্ত্রী শেখ হাসিনা গতকাল মঙ্গলবার গণভবনে বিচারপতি, বেসামরিক ও সামরিক কর্মকর্তা এবং কূটনীতিকদের সম্মানে ইফতারের আয়োজন করেন। তিনি ইফতারের বিভিন্ন টেবিল ঘুরে ঘুরে অতিথিদের সঙ্গে শুভেচ্ছা বিনিময় করেন এবং তাঁদের সম্পর্কে খোঁজখবর নেন। খবর বাসসের।ইফতারের আগে জাতির শান্তি, অগ্রগতি ও সমৃদ্ধি কামনা করে বিশেষ মোনাজাত করা হয়। বায়তুল মোকাররম জাতীয় মসজিদের খতিব মাওলানা এম সালাহ উদ্দিন আহমেদ মোনাজাত পরিচালনা করেন।ইফতারে প্রধান বিচারপতি এম মোজাম্মেল হোসেন, বিশিষ্ট অটিজম বিশেষজ্ঞ ও প্রধানমন্ত্রীর মেয়ে সায়মা হোসেন পুতুল, স্থানীয় সরকারমন্ত্রী সৈয়দ আশরাফুল ইসলাম, পররাষ্ট্রমন্ত্রী এ এইচ মাহমুদ আলী, আইনমন্ত্রী আনিসুল হক, প্রধানমন্ত্রীর উপদেষ্টা এইচ টি ইমাম, মসিউর রহমান, তৌফিক-ই-এলাহী চৌধুরী ও মেজর জেনারেল (অব.) তারিক আহমেদ সিদ্দিকী, জনপ্রশাসন প্রতিমন্ত্রী ইসমত আরা সাদেক, পররাষ্ট্র প্রতিমন্ত্রী মো. শাহরিয়ার আলম, মন্ত্রিপরিষদ সচিব মোশাররাফ হোসাইন ভূইঞা, সেনাবাহিনী প্রধান জেনারেল ইকবাল করিম ভূইয়া, নৌবাহিনী প্রধান ভাইস অ্যাডমিরাল এম ফরিদ হাবিব, বিমানবাহিনী প্রধান এয়ার মার্শাল মোহাম্মদ এনামুল বারী, অ্যাটর্নি জেনারেল মাহবুবে আলম, প্রধানমন্ত্রীর মুখ্য সচিব আবদুস সোবহান সিকদার, প্রেস সচিব এ কে এম শামীম চৌধুরী, কূটনৈতিক কোরের ​ডিন শাহের মোহাম্মদ প্রমুখ উপস্থিত ছিলেন।
এ ছাড়া অন্যান্যের মধ্যে প্রধান নির্বাচন কমিশনার কাজী রকিবউদ্দীন আহমদ, জাতীয় মানবাধিকার কমিশনের চেয়ারম্যান মিজানুর রহমান, বাংলাদেশ ব্যাংকের গভর্নর আতিউর রহমান, পুলিশের আইজিপি হাসান মাহমুদ খন্দকার এবং বাংলাদেশ সংবাদ সংস্থার (বাসস) প্রধান সম্পাদক ও ব্যবস্থাপনা পরিচালক আবুল কালাম আজাদও ইফতারে যোগ দেন।
