
গ্রাহকদের হাজার কোটি টাকা আত্মসাতের অভিযোগে আইডিয়াল কো-অপারেটিভ সোসাইটি লিমিটেডের (আইসিএল) ব্যবস্থাপনা পরিচালক (এমডি) এইচএনএম শফিকুর রহমানকে আবার জিজ্ঞাসাবাদ করছে দুর্নীতি দমন কমিশন (দুদক)।
আজ মঙ্গলবার দুপুর সাড়ে ১২টা থেকে তাঁকে জিজ্ঞাসাবাদ করছেন দুদকের উপপরিচালক হামিদুল হাসান। এর আগে আইসিএলের এমডিকে একাধিকবার জিজ্ঞাসাবাদ করেছে দুদক। দুদক সূত্র জানায়, আইসিএল গ্রুপের সহযোগী প্রতিষ্ঠান (সমবায় সমিতি) ১২ বছর ধরে গ্রাহকদের সঙ্গে প্রতারণা করে আসছে। ২০০১ থেকে ২০১২ অর্থবছর পর্যন্ত প্রতিষ্ঠানটির নিরীক্ষা প্রতিবেদনে গ্রুপের চেয়ারম্যান মো. রফিকুল আলম, এমডি শফিকুর রহমান ও ভাইস চেয়ারম্যান মেজর (অব.) মো. শহিদুল্লাহসহ নয়জন পরিচালককে দায়ী করা হয়। শফিকুর রহমানের নেতৃত্বে এ চক্র বেশি মুনাফার লোভ দেখিয়ে ৭০ হাজার গ্রাহকের আমানত আত্মসাৎ করে বলে অভিযোগ আসে। ২০১৩ সাল থেকে দুদক এ বিষয়ের ওপর অনুসন্ধান করছে। উপপরিচালক নাসির উদ্দিন শুরু থেকে বিষয়টি নিয়ে অনুসন্ধান করছিলেন। এ বছরের মার্চে শফিকুর রহমানকে একবার দুদকে জিজ্ঞাসাবাদ করা হয়। কিন্তু দেড় বছরেও অনুসন্ধান প্রতিবেদন দাখিল করা হয়নি। সম্প্রতি নাসির উদ্দিনের পরিবর্তে উপপরিচালক হামিদুল হাসানকে দায়িত্ব দেওয়া হয়।
