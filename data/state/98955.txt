
রাজবাড়ীর বালিয়াকান্দি উপজেলায় ঈদ ও পূজা উপলক্ষে বের করা পোস্টারে স্থানীয় সংসদ সদস্যের ছবি না থাকায় ইউপি সদস্যকে মারধর করার অভিযোগ পাওয়া গেছে এক ছাত্রলীগ নেতার বিরুদ্ধে।
আজ বুধবার বেলা দুইটার দিকে বহরপুর ইউনিয়ন পরিষদের পাশে তেঁতুলিয়া বাজার এলাকায় এ ঘটনা ঘটে। ইউপি সদস্যের নাম মুরাদ বিশ্বাস। তিনি উপজেলার বহরপুর ইউনিয়নের ৮ নম্বর ওয়ার্ডের সদস্য। ছাত্রলীগ নেতার নাম জাহিদুল ইসলাম। তিনি বহরপুর ইউনিয়ন ছাত্রলীগের সভাপতি ও জেলা ছাত্রলীগের সদস্য।স্থানীয় কয়েকজন বলেন, মুরাদ বিশ্বাস ঈদ ও পূজা উপলক্ষে ইউনিয়নবাসীকে শুভেচ্ছা জানিয়ে একটি পোস্টার বের করেন। এতে জাতির জনক বঙ্গবন্ধু শেখ মুজিবুর রহমান, প্রধানমন্ত্রী শেখ হাসিনা, সজীব ওয়াজেদ জয়, বহরপুর ইউপি চেয়ারম্যান রেজাউল করিম এবং ইউপি সদস্য নিজের ছবি ব্যবহার করেন।মুরাদ বিশ্বাস বলেন, ‘আমি ইউনিয়ন পরিষদ থেকে বের হওয়ার পর ছাত্রলীগের নেতা জাহিদ কথা আছে বলে দাঁড়াতে বলেন। আমি দাঁড়ানোর পর ২৫-৩০ জন ঘিরে ধরেন। একপর্যায়ে তাঁরা আমাকে কিল-ঘুষি মারতে থাকেন। আমি বিষয়টি ইউপি চেয়ারম্যান, উপজেলা চেয়ারম্যান ও জেলা পরিষদের চেয়ারম্যানকে জানিয়েছি।’ কিল-ঘুষি মারার কথা অস্বীকার করেছেন ছাত্রলীগ নেতা জাহিদুল ইসলাম। তিনি বলেন, ওই ইউপি সদস্য বিএনপি থেকে আওয়ামী লীগে যোগ দিয়েছেন। তিনি ঈদ ও পূজা উপলক্ষে এলাকাবাসীকে ইউনিয়নের পক্ষ থেকে শুভেচ্ছা পোস্টার টাঙিয়েছেন। কিন্তু সেখানে জেলা আওয়ামী লীগের সভাপতি ও সংসদ সদস্যের ছবি দেননি। জাহিদুল বলেন, ‘সংসদ সদস্যের ছবি না দেওয়ার কারণ জানতে চাই। এ সময় ইউপি ছাত্রলীগের সাধারণ সম্পাদকসহ আরও নেতা-কর্মীরা উপস্থিত ছিলেন। কিন্তু মুরাদ মেম্বার উত্তর না দিয়ে খারাপ ব্যবহার করেন। এতে করে তাঁর সঙ্গে ধাক্কাধাক্কি হয়।’ বহরপুর ইউপি চেয়ারম্যান রেজাউল করিম বলেন, ‘জাহিদেরা একটি খাল চেয়ে ছিল। কিন্তু সেখান থেকে সাধারণ মানুষ মাছ ধরে। খাল দেওয়াকে কেন্দ্র করে মেম্বারের সঙ্গে জাহিদের ঝামেলা ছিল। তাঁরা আমার কাছেও এসে ছিল। আজ পোস্টারে সংসদ সদস্যের ছবি না দেওয়াকে কেন্দ্র অপ্রীতিকর ঘটনা ঘটিয়েছে।’
