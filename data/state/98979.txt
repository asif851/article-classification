
নাটোরের সিংড়া উপজেলার ডাহিয়া ইউনিয়নের কদমকুড়ি গ্রামে গত বুধবার প্রতিপক্ষের লোকজন ধারালো অস্ত্র দিয়ে কুপিয়ে বিএনপির এক কর্মীকে হত্যা করেছেন। এ সময় আরও চারজন আহত হন। একটি মসজিদের টাকার হিসাব নিয়ে বিরোধের জের ধরে এ ঘটনা ঘটে।পুলিশ ও এলাকাবাসী জানান, কদমকুড়ি গ্রামের স্থানীয় একটি মসজিদের টাকার হিসাব নিয়ে বুধবার সন্ধ্যায় মসজিদের চত্বরে সালিস বৈঠক বসে। সালিসে মসজিদ কমিটির সভাপতি ও আওয়ামী লীগের কর্মী আবদুর রাজ্জাকের সঙ্গে বিএনপির কর্মী আবদুস সালামের কথা-কাটাকাটি হয়। একপর্যায়ে আবদুর রাজ্জাক ও তাঁর সমর্থকেরা দা-বর্শা নিয়ে আবদুস সালাম ও তাঁর সমর্থকদের কোপাতে থাকেন। এতে ঘটনাস্থলেই আবদুস সালাম মারা যান এবং তাঁর সমর্থক আল আমিন (২০), বাচ্চু ফকির (২৩), রহিম উদ্দিন (৫৫) ও তাইজুল ইসলাম (২৮) আহত হন।উপজেলা বিএনপির সভাপতি মুজিবুর রহমান জানান, আবদুস সালাম বিএনপির কর্মী ছিলেন।সিংড়া থানার ভারপ্রাপ্ত কর্মকর্তা শফিকুল ইসলাম বলেন, খবর পাওয়ার পর পুলিশ রাতেই ঘটনাস্থলে গিয়ে সালামের লাশ উদ্ধার করে থানায় নিয়ে আসে। এ ঘটনায় মামলার প্রস্তুতি চলছে।
