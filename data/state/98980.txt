
শিক্ষামন্ত্রী নুরুল ইসলাম নাহিদ বলেছেন, ‘বিরোধী দল শিক্ষার্থীদের জীবন নিয়ে ছিনিমিনি খেলছে। সামনেই জেএসসি, জেডিসি, পিএসসি, এসএসসিসহ বিভিন্ন পরীক্ষা। দেশে এবার প্রায় চার কোটি পরীক্ষার্থী। অথচ বিরোধী দল হরতাল, অবরোধ ডেকে তাদের শিক্ষা জীবন ব্যাহত করছে।’শিক্ষামন্ত্রী গতকাল শুক্রবার বিয়ানীবাজার ফায়ার সার্ভিস ও সিভিল ডিফেন্স স্টেশন উদ্বোধন শেষে আয়োজিত সভায় এসব কথা বলেন। তিনি বলেন, ‘বিরোধী দল দেশের ভবিষ্যৎ পঙ্গু করে ফেলছে। গত তিন দিনের হরতালে মানুষের মৃত্যু ও দেশের ক্ষতি ছাড়া খালেদা জিয়া আর কী পেয়েছেন? আর ভবিষ্যতে হরতাল দিয়ে কী পাবেন? তার চেয়ে আলোচনার পথ উত্তম। আলোচনার মাধ্যমেই সমস্যা সমাধানের পথ খুঁজতে হবে।’ফায়ার সার্ভিস ও সিভিল ডিফেন্স স্টেশন বিষয়ে মন্ত্রী বলেন, ‘এটি বিয়ানীবাজারবাসীর এক যুগের স্বপ্ন এবং আমার নির্বাচনী ওয়াদা। বিয়ানীবাজারে গত কয়েক বছরের অগ্নিকাণ্ডে কোটি কোটি টাকার সম্পদ পুড়ে ছাই হলেও কেউ এ দাবি বাস্তবায়নে এগিয়ে আসেনি।’বিয়ানীবাজার ফায়ার সার্ভিস ও সিভিল ডিফেন্স স্টেশনের উপপরিচালক এরফান আলীর সভাপতিত্বে সভায় বিশেষ অতিথি ছিলেন এ কে এম জিল্লুর রহমান, রুমা চক্রবর্তী, শহিদুল ইসলাম চৌধুরী, দ্বারকেশ চন্দ্র নাথ, আবদুল হাসিব মনিয়া প্রমুখ।
