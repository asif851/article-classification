
অর্থমন্ত্রী আবুল মাল আবদুল মুহিত বলেছেন, যুক্তরাষ্ট্রের সঙ্গে ঠান্ডা সম্পর্ককে নরম করার চেষ্টা চলছে। আজ শনিবার সচিবালয়ে এক সংবাদ সম্মেলনে অর্থমন্ত্রী সাংবাদিকদের এ কথা বলেন।যুক্তরাষ্ট্রের ওয়াশিংটন ও মেক্সিকোতে বেশ কয়েকটি অনুষ্ঠানে যোগ দিয়ে দেশে ফেরার পর আবুল মাল আবদুল মুহিত সংবাদ সম্মেলন  করেন।অর্থমন্ত্রী বলেন, যুক্তরাষ্ট্রের সঙ্গে বাংলাদেশের রাজনৈতিক সম্পর্ক স্বস্তিদায়ক নয়, তবে অর্থনৈতিক সম্পর্ক ভালো।এ সময় সাংবাদিকদের এক প্রশ্নের জবাবে মন্ত্রী বলেন, যুক্তরাষ্ট্র নানা বিষয়ে বাধা দেয়। কিন্তু সুযোগ-সুবিধা দেয় না। এ বিষয়ে তিনি একটি প্রতিবেদন করবেন বলে জানান। তিনি বলেন, আমরা বিভিন্ন দেশে শুল্কমুক্ত ও কোটামুক্ত সুবিধা পাই। কিন্তু যুক্তরাষ্ট্র থেকে পাই না।গ্রামীণ ব্যাংক ও ড. মুহাম্মদ ইউনূস প্রসঙ্গে মন্ত্রী বলেন, যুক্তরাষ্ট্র গ্রামীণ ব্যাংক নিয়ে হইচই করে। কিন্তু গ্রামীণ ব্যাংকে কোনো টাকা দেয় না। তিনি বলেন, ‘উনাদের (যুক্তরাষ্ট্র) উদ্বেগের বিষয় হলো ড. মুহাম্মদ ইউনূস। আমাদেরও ইউনূসকে অসম্মান করার কোনো ইচ্ছা কখনো ছিল না। আমরা সমঝোতা করতে চেয়েছিলাম, কিন্তু ওই ইস্যুতে উনি কোর্টে গেলেন এবং হেরে গেলেন।’
