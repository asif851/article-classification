
কক্সবাজারের উখিয়া উপজেলার রাজাপালং ইউনিয়নের মাছকারিয়া গ্রামের ডোবায় গতকাল সোমবার সকালে ফাঁদ বসিয়ে ১৪টি সাদা বক পাখি ধরেন ওই গ্রামের দুই ব্যক্তি ছৈয়দ আলম (৩৫) ও মো. জলিল (৪০)। তারপর তাঁরা বকগুলো বিক্রি করতে যান উপজেলার কুতুপালং রোহিঙ্গাশিবির বাজারে। শিবিরের ইনচার্জ জালাল উদ্দিন বক বিক্রি করতে দেখে পুলিশ দিয়ে দুই ব্যক্তিকে আটক করেন। তারপর দুজনকে সোপর্দ করেন উখিয়া থানায়।উখিয়া থানার ভারপ্রাপ্ত কর্মকর্তা গিয়াস উদ্দিন মিয়া বলেন, গতকাল দুপুরে বকসহ দুজনকে উপজেলা ভ্রাম্যমাণ আদালতে হাজির করা হলে বিচারক ও উপজেলা নির্বাহী কর্মকর্তা মো. সাইফুল ইসলাম দুজনকে ১০ দিন করে কারাদণ্ড দেন। পরে বকগুলো অবমুক্ত করা হয়।বাংলাদেশ বন্য প্রাণী সংরক্ষণাদেশ, ১৯৭৪-এর ২৬ ধারামতে পাখি শিকারির দুই বছর সাজার বিধান রয়েছে।সুশাসনের জন্য নাগরিকের (সুজন) উখিয়া শাখার সভাপতি নূর মোহাম্মদ সিকদার বলেন, শীত শুরুর আগে উপজেলার বিভিন্ন ডোবা, নালা, খালে সাদা বকসহ অতিথি পাখির বিচরণ দেখা যাচ্ছে। কিন্তু কতিপয় ব্যক্তি প্রতিদিন ফাঁদ বসিয়ে অসংখ্য পাখি শিকার করছে।এ ব্যাপারে প্রয়োজনীয় ব্যবস্থার জন্য সুজনের পক্ষ থেকে ২৪ অক্টোবর ইউএনওসহ বিভিন্ন দপ্তরে স্মারকলিপি দেওয়া হয়।
 
