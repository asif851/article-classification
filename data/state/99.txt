
ছিনতাইচট্টগ্রামের কোতোয়ালি থানা থেকে মাত্র ১০০ গজ দূরে ছিনতাইয়ের শিকার হয়েছেন ভূমি প্রতিমন্ত্রী সাইফুজ্জামান চৌধুরীর পারিবারিক ব্যবসাপ্রতিষ্ঠানের এক কর্মী। তাঁকে ছুরিকাঘাত করে সঙ্গে থাকা ব্যাগ নিয়ে পালিয়ে যায় ছিনতাইকারীরা। এই ব্যাগে প্রতিমন্ত্রীর ছোট ভাই, ভাইয়ের স্ত্রী ও মেয়ের তিনটি পাসপোর্ট এবং দুই হাজার টাকা ছিল।
শনিবার ভোরে নগরের পাথরঘাটার সতীশ বাবু লেনে এ ঘটনা ঘটে। ছিনতাইয়ের শিকার হওয়া ব্যক্তির নাম আইয়ুব আনসারী। তাঁর হাতে ছুরিকাঘাত করা হয়। চট্টগ্রাম মেডিকেল কলেজ হাসপাতালে তাঁর চিকিৎসা চলছে। এ ঘটনায় তাঁর ছেলে কোতোয়ালি থানায় মামলা করেছেন।
পুলিশ জানায়, ছিনতাই হওয়া পাসপোর্টগুলো হলো ভূমি প্রতিমন্ত্রী সাইফুজ্জামান চৌধুরীর ছোট ভাই ইউনাইটেড কমার্শিয়াল ব্যাংকের পরিচালক আসিফুজ্জামান চৌধুরী, তাঁর স্ত্রী তানজিনা জামান চৌধুরী ও মেয়ে আরজান জামান চৌধুরীর।
কোতোয়ালি থানার কর্তব্যরত কর্মকর্তা উপপরিদর্শক নাজমা আক্তার জানান, ভূমি প্রতিমন্ত্রীদের একটি প্রতিষ্ঠানের কর্মচারী আইয়ূব আনসারি বিকেলে সতীশ বাবু লেন দিয়ে যাওয়ার সময় ছুরিকাঘাত করে তাঁর হাতে থাকা ব্যাগ ছিনিয়ে নেয়। ব্যাগে তিনটি পাসপোর্ট ও নগদ দুই হাজার টাকা ছিল। এ ছাড়া তাঁর নকিয়া ফোনটিও ছিনিয়ে নেওয়া হয়।
এ বিষয়ে ভূমি প্রতিমন্ত্রী সাইফুজ্জামান চৌধুরী মোবাইলে প্রথম আলোকে বলেন, ছিনতাইকারীদের দ্রুত গ্রেপ্তার এবং পাসপোর্ট উদ্ধার করতে পুলিশকে নির্দেশ দিয়েছেন তিনি।
 
