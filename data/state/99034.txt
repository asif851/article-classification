
সরকারি প্রাথমিক বিদ্যালয়ের শিক্ষকদের পর এবার এমপিওভুক্তির দাবিতে লাগাতার অবস্থান কর্মসূচি শুরু করেছেন এমপিওভুক্ত হয়নি এমন শিক্ষাপ্রতিষ্ঠানের শিক্ষক-কর্মচারীরা। আজ মঙ্গলবার বেলা ১১টায় জাতীয় প্রেসক্লাবের সামনে এই কর্মসূচি শুরু হয়েছে।
এতে সারা দেশ থেকে আসা নন এমপিও স্কুল, কলেজ, মাদ্রাসা ও কারিগরি শিক্ষাপ্রতিষ্ঠানের শিক্ষক-কর্মচারীরা অংশ নিয়েছেন। নন এমপিও শিক্ষাপ্রতিষ্ঠান শিক্ষক-কর্মচারী ফেডারেশনের ডাকে এই কর্মসূচি শুরু হয়েছে। সংগঠনটির দাবি, স্বীকৃতিপ্রাপ্ত সব নন এমপিও শিক্ষাপ্রতিষ্ঠান এমপিওভুক্ত করতে হবে।
ফেডারেশনের ভারপ্রাপ্ত সভাপতি ও খুলনা আইডিয়াল কলেজের অধ্যক্ষ গোলাম মাহমুদুন্নবী প্রথম আলোকে বলেন, সারা দেশে স্বীকৃতিপ্রাপ্ত নন এমপিও শিক্ষাপ্রতিষ্ঠান আছে ৫ হাজার ২৪২ টি। এগুলোতে শিক্ষকের সংখ্যা প্রায় ৭৫ হাজার। তাদের অনেকে ১০ থেকে ২২ বছর বিনা বেতনে চাকরি করছেন। ফলে ওই সব শিক্ষকেরা মানবেতর জীবনযাপন করছেন। তাই তাঁরা এসব শিক্ষাপ্রতিষ্ঠান এমপিওভুক্ত করার দাবি জানাচ্ছেন। এখন অবস্থান কর্মসূচি হলেও পরে এটা অনশনে রূপ নিতে পারে বলে তিনি জানান। তবে কর্মসূচি লাগাতারভাবে চলবে। 
সর্বশেষ ২০১০ সালে এক হাজার ৬২৪টি শিক্ষাপ্রতিষ্ঠান এমপিওভুক্ত করা হয়েছিল।
বেতন স্কেলের বৈষম্য কমানোর দাবিতে ২৩ ডিসেম্বর থেকে কেন্দ্রীয় শহীদ মিনারে আমরণ অনশন শুরু করেছিলেন সরকারি প্রাথমিক বিদ্যালয়ের প্রশিক্ষণপ্রাপ্ত সহকারী শিক্ষকেরা। তিন দিনের মাথায় গতকাল সোমবার সন্ধ্যায় প্রাথমিক ও গণশিক্ষামন্ত্রী মোস্তাফিজুর রহমান শহীদ মিনারে গিয়ে শিক্ষকদের উদ্দেশে বক্তৃতা দিয়ে নেতৃস্থানীয় কয়েকজন শিক্ষককে পানি পান করিয়ে অনশন ভাঙান। এর আগে নিজের বাসায় শিক্ষকনেতাদের সঙ্গে বৈঠক করেন মন্ত্রী।
