
বিএনপির চেয়ারপারসন খালেদা জিয়ার সঙ্গে সাক্ষাৎ করেছেন মালয়েশিয়া পার্লামেন্ট সদস্যদের একটি প্রতিনিধিদল। আজ মঙ্গলবার সন্ধ্যায় গুলশানে বিএনপির চেয়ারপারসনের রাজনৈতিক কার্যালয়ে যান প্রতিনিধিদলের সদস্যরা। তাঁরা ঢাকায় চলমান ইন্টার পার্লামেন্টারি ইউনিয়নের (আইপিইউ) সম্মেলনে যোগ দিতে বাংলাদেশে এসেছেন।
বিএনপির পক্ষ থেকে জানানো হয়, মালয়েশিয়ার পিপলস জাস্টিস পার্টির ভাইস প্রেসিডেন্ট নুরুল ইজ্জাহ আনোয়ারের নেতৃত্বে চার সদস্যের প্রতিনিধিদলে ছিলেন পিপলস জাস্টিস পার্টির ভাইস প্রেসিডেন্ট শামসুল ইস্কানদার মো. আকিন, মালয়েশিয়ার ফেডারেল পার্লামেন্টের বিরোধীদলীয় চিফ হুইপ জোহারি আবদুল ও পিপলস জাস্টিস পার্টির সুপ্রিম কাউন্সিল মেম্বার মো. নুর মানোটি।
এর আগে গতকাল সোমবার আইপিইউ সম্মেলনে যোগ দিতে আসা নরওয়ের একটি প্রতিনিধিদল এবং লিবারেল ইন্টারন্যাশনালের ভাইস চেয়ারম্যান ফিল বেনিয়ন খালেদা জিয়ার সঙ্গে সাক্ষাৎ করেন।
