
বাংলাদেশ পল্লী বিদ্যুতায়ন বোর্ডের (বিআরইবি) রংপুর বিভাগের তত্ত্বাবধায়ক প্রকৌশলী এ কে এম আবু আবদুল্লাহর অস্বাভাবিক মৃত্যুর ঘটনায় রাজধানীর খিলক্ষেত থানায় অপমৃত্যু মামলা হয়েছে। তবে এটা আত্মহত্যা না অন্য কিছু, সে সম্পর্কে গতকাল শুক্রবার পর্যন্ত নিশ্চিত হতে পারেনি পুলিশ।গত বৃহস্পতিবার দুপুরে খিলক্ষেতের নিকুঞ্জে বিআরইবি ভবন থেকে পড়ে যান আবু আবদুল্লাহ। সহকর্মীরা তাঁকে উদ্ধার করে কুর্মিটোলা হাসপাতালে নিয়ে গেলে কর্তব্যরত চিকিৎসক তাঁকে মৃত ঘোষণা করেন। তিনি ছুটিতে ঢাকায় অবস্থান করছিলেন। ঘটনার বিষয়ে পরিবারের পক্ষ থেকে সাংবাদিকদের তেমন কিছু বলা হয়নি।খিলক্ষেত থানার ভারপ্রাপ্ত কর্মকর্তা (ওসি) নজরুল ইসলাম গতকাল প্রথম আলোকে বলেন, ‘আবু আবদুল্লাহর মৃত্যুর ঘটনায় অপমৃত্যু মামলা হলেও পরিবারের পক্ষ থেকে কোনো অভিযোগ করা হয়নি। ঘটনার কারণ ও ধরন সম্পর্কে এখনো কিছু জানা যায়নি। তাঁর কার্যালয়ে খোঁজ নিয়ে দেখেছি, পেশাগত কোনো হতাশাও তাঁর ছিল না। তবে তিনি অসুস্থ ছিলেন বলে জানিয়েছে পরিবার।’ওসি বলেন, ‘ময়নাতদন্তের প্রতিবেদন পাওয়ার পর বিস্তারিত জানা যাবে। তবে এর মধ্যে ঘটনার কারণ অনুসন্ধানে তদন্ত চালিয়ে যাচ্ছি।’
