
বাগেরহাটের রামপাল উপজেলায় কয়লাভিত্তিক বিদ্যুৎকেন্দ্র নির্মাণ করা হলে সুন্দরবনের রয়েল বেঙ্গল টাইগার বিলুপ্ত ডাইনোসরের মতো ইতিহাস হয়ে যাবে। বিদ্যুৎকেন্দ্র চালু হলে সুন্দরবন ও এর আশেপাশের এলাকায় অ্যাসিড বৃষ্টি হবে।
আজ শুক্রবার সকালে জাতীয় প্রেসক্লাবের সামনে আয়োজিত মানববন্ধনে বক্তারা এসব কথা বলেন।
বক্তারা বলেন, টি-টোয়েন্টি বিশ্বকাপে বাংলাদেশকে উজ্জীবিত করতে রয়েল বেঙ্গল টাইগারের ছবি নিজের শরীরে এঁকে দলকে সমর্থন দিয়েছে মানুষ। বাংলাদেশের ক্রিকেটারদের বলা হয় টাইগার।  কিন্তু সুন্দরবন ধ্বংসের প্রক্রিয়া বন্ধ না করলে রয়েল বেঙ্গল টাইগারও ইতিহাস হয়ে যাবে।
মানববন্ধনের আয়োজন করে সেভ দ্য সুন্দরবন ফাউন্ডেশন (এসএসএফ), বাংলাদেশ পরিবেশ আন্দোলন (বাপা), গ্রিন ভয়েজ, বাগেরহাট ডেভেলপমেন্ট সোসাইটি (বিডিএস) এবং সেন্টার ফর হিউম্যান রাইটস মুভমেন্ট (সিএইচআরএম)।
মানববন্ধনে বাপার যুগ্ম সম্পাদক ইকবাল হাবিব বলেন, ‘সুন্দরবন হারালে আর সুন্দরবন পাওয়া যাবে না। আমরা প্রধানমন্ত্রী শেখ হাসিনার  কাছে আকুল আবেদন জানাচ্ছি, যাঁরা এ বিষয়ে বিশেষজ্ঞ, তাঁদের সঙ্গে কথা বলুন। এতে করে সঠিক তথ্য বেরিয়ে আসবে। তখন প্রধানমন্ত্রী নিশ্চয় এই তাপবিদ্যুৎ কেন্দ্র নির্মাণের উদ্যোগের বিরোধিতা করবেন।’
বক্তারা আরও বলেন, পরিবেশবিজ্ঞানীদের মতে বিদ্যুৎকেন্দ্র নির্মাণ করলে সুন্দরবনের মৃত্যু ত্বরান্বিত হবে। আর সুন্দরবন ধ্বংস হলে দক্ষিণ অঞ্চলের সাতক্ষীরা, বাগেরহাট ও বরগুনার একটি বড় অংশ সমুদ্রগর্ভে বিলীন হয়ে যাবে। বক্তারা এ ধরনের সিদ্ধান্ত নেওয়ার আগে সরকারকে আবারও বিষয়টি নিরপেক্ষভাবে বিবেচনা করার জন্য আহ্বান জানান।
মানববন্ধনে বক্তব্য দেন শেখ ময়েন উদ্দিন, এস এম মইনুল ইসলাম, শেখ ফরিদুল ইসলাম, শেখ কামরুল ইসলাম প্রমুখ।  
