
ব্রাহ্মণবাড়িয়ার বাঞ্ছারামপুর উপজেলার পূর্বহাটিতে সরকারি জায়গা দখল করে নির্মিত বিপণিবিতান তিন বছরেও উচ্ছেদ হয়নি। প্রশাসন একাধিকবার নোটিশ দিলেও দখলদারেরা অবৈধ স্থাপনা সরিয়ে নেননি। তাঁরা কৌশলে সেখানে আওয়ামী লীগের কার্যালয়ের জন্য একটি কক্ষ ভাড়া দিয়ে অবৈধ স্থাপনা উচ্ছেদের কাজে বাধা সৃষ্টি করছেন বলে অভিযোগ পাওয়া গেছে।বাঞ্ছারামপুর উপজেলা ভূমি কার্যালয় সূত্রে জানা গেছে, ২০১১ সালে উপজেলার ফরদাবাদ ইউনিয়নের পূর্বহাটি গ্রামের মুর্শিদ মিয়া ও তাঁর ছোট ভাই আকরাম মিয়া পূর্বহাটি মৌজার ১ নম্বর খাস খতিয়ানের ১৮৪ ও ১৮৫ দাগে বাঞ্ছারামপুর-মুরাদনগর সড়কের পাশের জমিতে বিপণিবিতান নির্মাণ করেন। এর নাম দেওয়া হয় আবদুর রশিদ মার্কেট। ওই বিপণিবিতান সরিয়ে ফেলতে দখলদারদের একাধিক নোটিশ দিয়েছিল অতিরিক্ত জেলা প্রশাসক (রাজস্ব) ও বাঞ্ছারামপুর ভূমি কার্যালয়। ২০১২ সালের ৮ সেপ্টেম্বর বিপণিবিতান উচ্ছেদ করতে তৎকালীন উপজেলা নির্বাহী কর্মকর্তা (ইউএনও) সুমন চৌধুরী পুলিশ ও শ্রমিক নিয়ে পূর্বহাটি গ্রামে যান। কিন্তু রহস্যজনক কারণে তিনি অভিযান পরিচালনা না করে ফিরে আসেন। তবে বর্তমানে খাগড়াছড়ি সদর উপজেলা নির্বাহী কর্মকর্তা সুমন চৌধুরী বলেন, পর্যাপ্ত জনবল না থাকায় ওই দিন উচ্ছেদ না করে তাঁকে ফিরে আসতে হয়েছিল।ছলিমাবাদ ইউনিয়ন ভূমি সহকারী কর্মকর্তা (ফরদাবাদ ইউনিয়নের অতিরিক্ত দায়িত্বপ্রাপ্ত) শুক্কুর আলী বলেন, ‘২০১২ সালের ৮ সেপ্টেম্বর ইউএনও স্যার, পুলিশসহ ২০-২৫ জন শ্রমিক পূর্বহাটিতে বিপণিবিতান উচ্ছেদ করতে গিয়েছিলাম। কিন্তু সেখানে পৌঁছামাত্রই স্যারের মোবাইলে একটি ফোন আসে। তার পরই দৃশ্যপট বদলে যায়। আর আমরা উচ্ছেদ না করেই ফিরে আসি।’সরেজমিনে গত বুধবার দেখা গেছে, বাঞ্ছারামপুর-মুরাদনগর সড়কের ফরদাবাদ-পূর্বহাটি সেতুর পূর্ব প্রান্তের রাস্তার উত্তর পাশে আবদুর রশিদ মার্কেট। ওই বিপণিবিতানের মোট সাতটি কক্ষের একটিতে ফরদাবাদ ইউনিয়ন আওয়ামী লীগের কার্যালয়।বিপণিবিতানের একটি দোকানের ভাড়াটে নির্মল দেবনাথ বলেন, ‘দেড় বছর আগে মুর্শিদ মিয়ার ভাই আকরাম মিয়ার কাছ থেকে মাসিক ৬০০ টাকা ভাড়ায় দোকান নিয়েছি।’ নাম প্রকাশে অনিচ্ছুক পূর্বহাটি গ্রামের একজন জানান, একটি রাজনৈতিক দলের কার্যালয় থাকার কারণে অবৈধ মার্কেটটি উচ্ছেদ হচ্ছে না।দখলদার মুর্শিদ মিয়া বলেন, তাঁরা সড়কের পাশের ওই সরকারি জমি ইজারা নেওয়ার জন্য জেলা প্রশাসকের কাছে আবেদন করেছেন। আবেদন অনুমোদন হওয়ার আগেই তাঁরা বিপণিবিতান নির্মাণ করেছেন। উচ্ছেদের কাজে বাধা দেওয়ার জন্য আওয়ামী লীগের কার্যালয় ভাড়া দেওয়া হয়েছে কি না, জানতে চাইলে তিনি বলেন, এ রকম কোনো বিষয় নয়।ফরদাবাদ ইউনিয়ন আওয়ামী লীগের সভাপতি আবদুল কাদের জিলানী বলেন, তাঁরা আবদুর রশিদ মার্কেটে ভাড়া নিয়ে কার্যালয় খুলেছেন। বিপণিবিতান উচ্ছেদ না করার ব্যাপারে তাঁদের দল কোনো ধরনের প্রভাব সৃষ্টি করছে না।বাঞ্ছারামপুরের ইউএনও জাহিদ হোসেন ছিদ্দিক বলেন, ‘খাস খতিয়ানের জায়গায় বিপণিবিতানটি নির্মাণ করা হয়েছে। আমরা মুর্শিদ মিয়াকে ডেকে এনে মার্কেট সরিয়ে ফেলতে কিছুদিন আগেও বলেছি।’ তিনি দাবি করেন, ‘দখল উচ্ছেদের বিষয়ে আমরা আন্তরিক। মুর্শিদ মিয়ারা যে জমিটি ইজারা নেওয়ার জন্য জেলা প্রশাসকের কাছে আবেদন করেছেন, তা আমরা জানি না।’ব্রাহ্মণবাড়িয়ার জেলা প্রশাসক মুহাম্মদ মোশারফ হোসেন বলেন, ‘খাস জায়গা দখল করে বিপণিবিতান নির্মাণ এবং তা উচ্ছেদ করতে গিয়ে ফিরে আসার বিষয়টি আমার জানা নাই। এ ব্যাপারে খোঁজ নিয়ে ব্যবস্থা নেওয়া হবে।’
