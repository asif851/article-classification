
কপিরাইট বিভাগের দাপ্তরিক ওয়েবসাইট হ্যাক করা হয়েছে। নিজেদের সাইবার-৭১ নামের একটি সংগঠনের সদস্য দাবি করে হ্যাকাররা বাংলাদেশে ভারতীয় সব টেলিভিশন চ্যানেলের সম্প্রচার বন্ধের দাবি জানিয়েছে।আজ সোমবার রাত সাড়ে আটটায় http://copyrightoffice.gov.bd/ ওয়েব ঠিকানায় ঢুকে দেখা গেছে, কালো রঙের ওপর বাংলাদেশের মানচিত্রে ভারতীয় বিভিন্ন চ্যানেলের লোগো সংযুক্ত করা হয়েছে। ওই পেজে লেখা হয়েছে, ‘ভারতীয় সকল চ্যানেল এর বাংলাদেশে সম্প্রচার যাতে চিরস্থায়ী বন্ধ করে দেওয়া হয়, এই ব্যবস্থা নিতে হবে এবং ভবিষ্যতে যাতে কোনো ভারতীয় চ্যানেলকে বাংলাদেশে সম্প্রচারের জন্য কপিরাইট অনুমতি না দেওয়া হয়।’সংগঠনটি ওই ওয়েবসাইটে লিখেছে, ‘যখন দেখি ভারতীয় মিডিয়ার কল্যাণে পরিচিতি পাওয়া পাখি ড্রেস না পেয়ে স্ত্রী তার স্বামীকে তালাক দিয়ে দেয় এবং অবুঝ মেয়েরা আত্মহনন করে, তখন নিজেকে স্বাধীন বাঙালি হিসেবে পরিচয় দিতেও লজ্জা করে। এর দায়ভার শুধু ভারতীয় চ্যানেল এর নয়, বাংলাদেশ সংস্কৃতি মন্ত্রণালয় এর কপিরাইট বিভাগও সমানভাবে অপরাধী। ভারতীয় সংস্কৃতির কালো থাবা থেকে আমাদের দেশকে মুক্ত করার এখনি সময়। সমগ্র বাংলাদেশ এর জাগ্রত সমাজের আজ এই একই কণ্ঠস্বর। আমরা দালাল নই যে ভারতীয় কালো সংস্কৃতির অন্যায় অগ্রসর মেনে নেবো, আমরা দামাল। যতোদিন এই বাংলার মাটিতে নিঃশ্বাস নিতে পারবো ততোদিনই প্রতিবাদ করে যাবো।’
