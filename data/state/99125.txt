
বিএনপি দাবি করেছে, গণমাধ্যম নিয়ন্ত্রণ করে এখন কেবল টেলিভিশনেই নিজেদের অস্তিত্ব প্রকাশ করে চলেছে সরকার। গতকাল সোমবার এক বিবৃতিতে বিএনপির যুগ্ম মহাসচিব সালাহ উদ্দিন আহমদ এ দাবি করেন। বিবৃতিতে সালাহ উদ্দিন আহমদ অভিযোগ করেন, গণবিরোধী গণমাধ্যম নীতিমালা প্রণয়ন করে ভয়ভীতি প্রদর্শন, সংবাদপত্র ও টিভি চ্যানেল বন্ধ করে এবং সম্পাদক ও টিভি চ্যানেলের মালিকদের গ্রেপ্তার করে সরকার এখন টেলিভিশনেই নিজেদের অস্তিত্ব প্রকাশ করে চলেছে। তিনি সরকারকে উদ্দেশ করে বলেন, টেলিভিশনের বাক্স থেকে বেরিয়ে এসে জনগণের আওয়াজ শুনুন, পুলিশের পাহারা ছেড়ে মন্ত্রী-নেতাদের রাস্তায় এবং এলাকা সফর করতে বলুন। তাহলেই সরকারের দিগম্বর দানবীয় চেহারা পরিলক্ষিত হবে।বিবৃতিতে বলা হয়, দেশ ও জাতি আজ রাষ্ট্রীয় নৈরাজ্যের চূড়ান্ত শিকারে পরিণত হয়েছে। মানুষের মৌলিক ও মানবাধিকারের শেষ চিহ্নটুকুও বিলুপ্তপ্রায়। রাষ্ট্রীয় সন্ত্রাস, বিচারবহির্ভূত হত্যাকাণ্ড, গুম, খুন, অপহরণ, জুলুম-নির্যাতন, হামলা-মামলা ও গণগ্রেপ্তারের দায়ভার হুকুমদাতা হিসেবে প্রধানমন্ত্রীকেই নিতে হবে। বিবৃতিতে দাবি করা হয়, সরকার বিচার বিভাগকে বিরোধী দল ও ভিন্নমত দমনের হাতিয়ারে পরিণত করেছে। বর্তমান অবৈধ সরকার গণতন্ত্র পুনঃ উদ্ধারের আন্দোলনকে দমনের শেষ চেষ্টা হিসেবে আদালতকে ব্যবহার করে নিজেদের রাজনৈতিক দেওলিয়াত্বকেই স্বীকার করে নিয়েছে।
