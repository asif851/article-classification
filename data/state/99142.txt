
শহীদ মিনারে ফুল দিতে গিয়ে বিএনপির চেয়ারপারসন খালেদা জিয়ার সদলবলে মূল বেদিতে উঠে পড়ার ঘটনার সমালোচনা করেছেন প্রধানমন্ত্রী শেখ হাসিনা। রাজধানীর কৃষিবিদ ইনস্টিটিউশন মিলনায়তনে গতকাল বুধবার আওয়ামী লীগ আয়োজিত আন্তর্জাতিক মাতৃভাষা দিবসের এক আলোচনা সভায় তিনি বলেন, বেগম জিয়া শহীদ দিবসের মর্যাদা নষ্ট করেছেন।প্রধানমন্ত্রী বলেন, ‘খালেদা জিয়া এবার যে অপকর্মটা করে আসলেন, আমাদের অমর একুশে ফেব্রুয়ারি, শহীদ দিবসের মর্যাদাটাই নষ্ট করে দিয়ে আসলেন।... যেখানে রাষ্ট্রপতি, স্পিকারসহ অনেকে ফুল দিয়ে শ্রদ্ধা নিবেদন করেছেন, বিএনপির নেত্রী সদলবলে ঠিক ওই জায়গাটায় উঠে দাঁড়িয়ে গেছেন ফুল দিতে।’প্রধানমন্ত্রী বলেন, সাংবাদিকেরা আগে ওই জায়গায় (মূল বেদিতে) ছবি তোলার জন্য উঠে দাঁড়াতেন। এ ব্যাপারে বিশ্ববিদ্যালয় প্রশাসনের সঙ্গে কথা বলে এবং নিজ উদ্যোগে সেই জায়গার পেছনে একটি মাচা তৈরির ব্যবস্থা করা হয়।শেখ হাসিনা বলেন, ‘যদিও তাঁরা বলছেন এ অভিযোগ ঠিক নয়, কিন্তু এখন ক্যামেরায় সবকিছু ধরা পড়ে।...এটা এখন সামাজিক যোগাযোগমাধ্যমে পুরো দেখা যাচ্ছে।...খালেদা জিয়ার ভুল হলেও দলের নেতা-কর্মীদের এ বিষয়টি তাঁর নজরে আনার প্রয়োজন ছিল।’আইনশৃঙ্খলা রক্ষাকারী বাহিনীর সদস্যদের ধন্যবাদ জানিয়ে শেখ হাসিনা বলেন, ‘এবার একুশের আয়োজনে সারা দেশে জনস্রোত নেমেছিল।...সব সময়ই চিন্তা ¯ছিল কোথায় কী হয়, না হয়।’ দলের উপদেষ্টামণ্ডলীর সদস্য ও শিল্পমন্ত্রী আমির হোসেন আমু বলেন, ‘খালেদা জিয়া হয়তো অতি উৎফুল্ল হয়ে বেদীতে উঠে গিয়ে থাকতে পারেন। কারণ আজকে কানাডার একটি কোর্ট সার্টিফিকেট দিয়েছে, বিএনপি সন্ত্রাসী-বোমাবাজদের সংগঠন।’আলোচনা সভায় কবিতা পাঠ করেন কবি নির্মলেন্দু গুণ। বক্তব্য দেন সৈয়দা সাজেদা চৌধুরী, তোফায়েল আহমেদ, মতিয়া চৌধুরী প্রমুখ।
