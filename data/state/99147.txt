
কল্যাণ পার্টির চেয়ারম্যান সৈয়দ মুহাম্মদ ইবরাহিম বলেছেন, তাঁদের ধারণা রাজনৈতিক উদ্দেশ্যে সংঘবদ্ধ কোনো কর্তৃপক্ষ বা সংঘবদ্ধ কোনো গোষ্ঠী দলের মহাসচিব এম এম আমিনুর রহমানকে অপহরণ করেছে। গতকাল বুধবার জাতীয় প্রেসক্লাবে আয়োজিত এক সংবাদ সম্মেলনে তিনি এ অভিযোগ করেন।
সংঘবদ্ধ কর্তৃপক্ষ বা সংঘবদ্ধ গোষ্ঠী বলতে কী বোঝাচ্ছেন জানতে চাইলে সৈয়দ মুহাম্মদ ইবরাহিম বলেন, সংঘবদ্ধ কর্তৃপক্ষ বলতে তিনি সরকারের কোনো কোনো অংশ বা তাদের পরিচয় ভাঙিয়ে যাঁরা প্রতারণার সঙ্গে জড়িত তাঁদের কথা বলছেন।
সংবাদ সম্মেলনে সৈয়দ মুহাম্মদ ইবরাহিম বলেন, বাংলাদেশ কল্যাণ পার্টির এম এম আমিনুর রহমানের গত ২৮ আগস্ট ২০-দলীয় জোটের মহাসচিবদের বৈঠকে অংশ নেওয়ার কথা ছিল। ওই দিন তিনি জানতে পারেন যে আমিনুর রহমান বৈঠকে যাননি। এরপর পরিবারের সঙ্গে যোগাযোগ করলে তাঁরা বলেন, আমিনুর বাড়ি ফেরেননি। ২৭ আগস্ট রাত ১০টার পর কয়েকজন রাজনৈতিক সহকর্মীসহ নয়াপল্টনের পার্টি অফিস থেকে বের হয়েছিলেন, এ পর্যন্ত খবর তাঁরা জানেন।
২০-দলীয় জোট থেকে বেরিয়ে আসার জন্য কোনো চাপ আছে কি না, এই অপহরণ তারই অংশ কি না এমন এক প্রশ্নের জবাবে সৈয়দ মুহাম্মদ ইবরাহিম বলেন, তিনি অবিবাহিত এবং দলের জন্য নিবেদিতপ্রাণ ছিলেন। তিনি গুম হলে সবাই উদ্বিগ্ন হবেন সেটা অপহরণকারীরা জানে। তিনি আরও বলেন, ২০১৪ সালের ৫ জানুয়ারির নির্বাচনের আগে তাঁর ওপর প্রচণ্ড চাপ ছিল। তবে কে চাপ দিচ্ছিল এ প্রশ্নের জবাবে তিনি বলেন, ‘ক্ষমা করেন। কারা চাপ দিয়েছে, সব সময় নাম বলব বা বলা উচিত, এটা ঠিক না। চাপ প্রয়োগও রাজনীতির অংশ।’
 
