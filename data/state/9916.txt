
সুইডেনের প্রধানমন্ত্রী স্তেফান লোফভেনের আমন্ত্রণে প্রধানমন্ত্রী শেখ হাসিনা ১৩ জুন দ্বিপক্ষীয় সফরে সুইডেন যাচ্ছেন। দুই নেতার শীর্ষ বৈঠক শেষে বাংলাদেশ-সুইডেন দ্বিপক্ষীয় সম্পর্কের ভবিষ্যৎ কর্মপরিকল্পনা নির্ধারণ করে একটি যৌথ ইশতেহার কিংবা ঘোষণাপত্র সই হতে পারে। 
পররাষ্ট্রমন্ত্রী আবুল হাসান মাহমুদ আলী আজ রোববার সকালে তাঁর দপ্তরে অনুষ্ঠিত এক সংবাদ সম্মেলনে এ তথ্য জানান।সুইডেনে প্রধানমন্ত্রীর সফরসঙ্গীদের মধ্যে প্রতিনিধিদলে পররাষ্ট্রমন্ত্রী ছাড়া প্রধানমন্ত্রীর কার্যালয়, পররাষ্ট্র মন্ত্রণালয় এবং শ্রম ও কর্মসংস্থান মন্ত্রণালয়ের জ্যেষ্ঠ কর্মকর্তারা থাকবেন। এ ছাড়া এ সফরে ৪৭ সদস্যের একটি উচ্চপর্যায়ের ব্যবসায়ী প্রতিনিধিদলও প্রধানমন্ত্রীর সফরসঙ্গী হবে। পররাষ্ট্রমন্ত্রী জানান, প্রধানমন্ত্রী শেখ হাসিনা সুইডেনের প্রধানমন্ত্রী স্তেফান লোফভেনের সঙ্গে একান্ত বৈঠকের পাশাপাশি আনুষ্ঠানিক বৈঠকে অংশ নেবেন। তিনি সুইডেনের রাজা কার্ল ষোড়শ গুস্তাফের সঙ্গে সৌজন্য সাক্ষাৎ করবেন। এ ছাড়া সুইডেনের উপপ্রধানমন্ত্রী, ভারপ্রাপ্ত স্পিকার এবং বিচার ও অভিবাসনবিষয়ক মন্ত্রীর সঙ্গে আলোচনা করবেন তিনি। সুইডেনের কয়েকটি শীর্ষস্থানীয় ব্যবসাপ্রতিষ্ঠানের প্রধান নির্বাহীরা প্রধানমন্ত্রীর সঙ্গে সৌজন্য সাক্ষাৎ করবেন। এ ছাড়া প্রধানমন্ত্রী সুইডেন-বাংলাদেশ ব্যবসায়ী ফোরামের বৈঠকে অংশ নেবেন। পররাষ্ট্রমন্ত্রী মাহমুদ আলী বলেন, এই সফরের ফলে বাংলাদেশ ও সুইডেনের মধ্যে টেকসই উন্নয়ন লক্ষ্যমাত্রা অর্জনে পারস্পরিক সহযোগিতা, দ্বিপক্ষীয় বাণিজ্য বিনিয়োগে আরও গতিশীলতা আনা, অভিবাসন, জলবায়ু পরিবর্তন, জাতিসংঘ শান্তিরক্ষা মিশন এবং সন্ত্রাসবাদ ও সহিংস উগ্রবাদ নিরোধসহ বিভিন্ন দ্বিপক্ষীয় ও বহুপক্ষীয় বিষয়ে দুই দেশের সহযোগিতার ক্ষেত্র আরও গভীর ও প্রসারিত হবে। এ ছাড়া এই সফরে ইউরোপ এবং বৈশ্বিক পরিমণ্ডলে বাংলাদেশের ভাবমূর্তি আরও উজ্জ্বল হবে বলে প্রত্যাশা করেন তিনি। প্রসঙ্গত, সুইডেন ও বাংলাদেশের মধ্যে বিদ্যমান মোট বাণিজ্যের পরিমাণ ৫৫৬ দশমিক ৯৩ মিলিয়ন ডলার।
