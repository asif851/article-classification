
ময়মনসিংহ-১ (হালুয়াঘাট-ধোবাউড়া) ও ময়মনসিংহ-৩ (গৌরীপুর) আসনের উপনির্বাচনে ভোট গ্রহণ আজ। সকাল আটটা থেকে শুরু হয়ে ভোট গ্রহণ চলবে টানা বিকেল চারটা পর্যন্ত।গৌরীপুর আসনে আওয়ামী লীগের মনোনীত প্রার্থী নাজিম উদ্দিন আহমেদ। তিনি জেলা আওয়ামী লীগের সাবেক সাধারণ সম্পাদক। তাঁর প্রতিদ্বন্দ্বী হিসেবে আছেন জাতীয় পার্টির (জাপা) শামছুজ্জামান জামাল, ন্যাশনাল আওয়ামী পার্টির (ন্যাপ) আবদুল মতিন, ইসলামী ঐক্যজোটের আবু তাহের খান ও স্বতন্ত্র প্রার্থী মো. আজিজুল হক। আজিজুল হক গৌরীপুর উপজেলা বিএনপির একাংশের যুগ্ম আহ্বায়ক ছিলেন। দলীয় সিদ্ধান্ত অমান্য করে সংসদ নির্বাচনে অংশ নেওয়ায় সম্প্রতি তাঁকে দল থেকে বহিষ্কার করা হয়েছে।গৌরীপুর উপজেলা আওয়ামী লীগের একাধিক সূত্র জানায়, ১০টি ইউনিয়নে আওয়ামী লীগের তৃণমূলের নেতা-কর্মীদের সমন্বয়ে কমিটি গঠন করেছে উপজেলা আওয়ামী লীগ। ওই সব কমিটির দায়িত্ব নির্বাচনের দিন ভোটকেন্দ্রে ভোটারের উপস্থিতি নিশ্চিত করা।গৌরীপুর উপজেলা আওয়ামী লীগের সাধারণ সম্পাদক বিধু ভূষণ দাস বলেন, জয় নিয়ে আওয়ামী লীগ অনেকটাই নির্ভার। বেশিসংখ্যক ভোটার ভোট প্রয়োগ করলে গণতন্ত্রের জন্য মঙ্গল। তবে প্রতিদ্বন্দ্বী প্রার্থীরা নির্বাচনের সুষ্ঠু পরিবেশ নিয়ে শঙ্কায় রয়েছেন। আওয়ামী লীগের নেতা-কর্মীদের বিরুদ্ধে বিভিন্ন সময় তাঁরা প্রচারণায় বাধা দেওয়ার অভিযোগ এনেছেন।এ বিষয়ে সহকারী রিটার্নিং কর্মকর্তা গোলাম মোস্তফা বলেন, শতভাগ সুষ্ঠু নির্বাচনের প্রস্তুতি নেওয়া হয়েছে। এদিকে হালুয়াঘাট-ধোবাউড়া আসনে আওয়ামী লীগের প্রার্থী জুয়েল আরেং প্রয়াত সমাজকল্যাণ প্রতিমন্ত্রী ও ওই আসনের সাবেক সাংসদ প্রমোদ মানকিনের ছেলে। তাঁর একমাত্র প্রতিদ্বন্দ্বী স্বতন্ত্র প্রার্থী সেলিমা খাতুন।
