
রংপুর শহরের শাপলা চত্বর এলাকায় আগুনে পুড়ে গেছে বিদ্যুৎ উন্নয়ন বোর্ডের পিডিবি কারখানা। গতকাল বৃহস্পতিবার ভোর সাড়ে চারটায় এই অগ্নিকাণ্ডের ঘটনা ঘটে। ফায়ার সার্ভিসের সাতটি ইউনিট তিন ঘণ্টা চেষ্টা চালিয়ে সকাল সাড়ে সাতটায় আগুন নিয়ন্ত্রণে আনতে সক্ষম হয়।
কারখানায় মেরামতের জন্য ১৭৬টি ট্রান্সফরমার রাখা ছিল। আগুনে কয়টির ক্ষতি হয়েছে, এর সঠিক তথ্য তদন্ত প্রতিবেদনের পর জানানো হবে বলে বিদ্যুৎ কার্যালয়ের পক্ষ থেকে বলা হয়েছে।
কারখানা এলাকার পাশে অবস্থিত বাড়ির বাসিন্দারা জানান, ভোর সাড়ে চারটার দিকে বিকট শব্দে তাঁদের ঘুম ভেঙে যায়। এরপর তাঁরা বাইরে এসে বিদ্যুৎ অফিসের কারখানায় আগুন জ্বলতে দেখেন। এ সময় তাঁরা বেশ কয়েকটি বিস্ফোরণের শব্দ শুনতে পান। এলাকাবাসীর ধারণা, ট্রান্সফরমারে আগুন ধরে বিকট শব্দে বিস্ফোরিত হচ্ছিল। এ সময় আতঙ্ক ছড়িয়ে পড়ে।
শহরের বিভিন্ন স্থানে কোনো ট্রান্সফরমার বিকল হয়ে পড়লে জরুরি ভিত্তিতে এই কারখানা থেকে মেরামত করা ট্রান্সফরমার নিয়ে যাওয়া হতো। আগুন লাগার ঘটনায় বিদ্যুৎ বিভাগের পক্ষ থেকে দুটি তদন্ত কমিটি গঠন করা হয়েছে। এর একটি হলো যেখানে ঘটনা ঘটেছে, সেই বিদ্যুৎ বিতরণ কার্যালয়-১-এর সহকারী প্রকৌশলী আতাহার আলীকে প্রধান করে তিন সদস্যের কমিটি। অপরটি হলো বিদ্যুৎ বিতরণ কার্যালয়-২-এর নির্বাহী প্রকৌশলী শংকর কুমার দেবকে প্রধান করে পাঁচ সদস্যের কমিটি। এই দুই কমিটি আগামী তিন দিনের মধ্যে তদন্ত প্রতিবেদন দাখিল করবে বলে সংশ্লিষ্ট বিভাগ সূত্র জানিয়েছে।
ঘটনাস্থলে অবস্থিত বিদ্যুৎ উন্নয়ন বোর্ডের বিক্রয় ও বিতরণ বিভাগ-১-এর নির্বাহী প্রকৌশলী গোলাম মর্তুজা প্রথম আলোকে বলেন, মেরামত করার জন্য কিছু পুরোনো ট্রান্সফরমার রাখা ছিল কারখানায়। ট্রান্সফরমার মেরামতে ব্যবহৃত চার ব্যারেল তেলও ছিল। এ কারণে আগুন মুহূর্তে ছড়িয়ে পড়ে। তবে ক্ষয়ক্ষতির পরিমাণ জানা যায়নি।
রংপুর ফায়ার সার্ভিসের জ্যেষ্ঠ স্টেশন কর্মকর্তা সাহিদুল ইসলাম জানান, কারখানায় তেল থাকায় আগুন দ্রুত ছড়িয়ে পড়ে। আশপাশে বিপণিবিতান ও আবাসিক এলাকা হওয়ায় সাতটি ইউনিটের মাধ্যমে তিন ঘণ্টা চেষ্টা চালিয়ে আগুন নিয়ন্ত্রণে আনা হয়েছে। বৈদ্যুতিক শর্টসার্কিট থেকে আগুনের সূত্রপাত বলে প্রাথমিকভাবে ধারণা করা হচ্ছে।
 
