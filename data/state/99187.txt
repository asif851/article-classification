
রংপুর শহরে মদপানের পর অসুস্থ হয়ে তিনজন মারা গেছেন। আজ সোমবার ভোরের দিকে ও গতকাল রোববার রাতে সিটি করপোরেশনের ৩৩ নম্বর ওয়ার্ডের পূর্ব মহিন্দ্রা এলাকায় এ ঘটনা ঘটে বলে পুলিশ জানিয়েছে।
মৃত ব্যক্তিরা হলেন আবুল কালাম আজাদ (৫৫), আনোয়ার হোসেন (৪৮) ও শাহাদৎ শাহজাহান (৪০)।
তাঁদের মধ্যে শাহজাহান গতকাল মধ্যরাতে অসুস্থ হয়ে বাড়িতে মারা যান। রংপুর মেডিকেল কলেজ হাসপাতালে নেওয়ার পথে আবুল কালাম আজাদ মারা যান। ওই হাসপাতালে চিকিৎসাধীন অবস্থায় মারা যান আনোয়ার। তাঁরা সবাই স্থানীয় হিমাগারের শ্রমিক।
রংপুর মেডিকেল কলেজ হাসপাতালের সহকারী পরিচালক শফিকুল ইসলামের ভাষ্য, মদপানের পর বিষক্রিয়ায় আনোয়ারের মৃত্যু হতে পারে। তাঁর স্ত্রী তহমিনা খাতুনের ভাষ্য, আনোয়ার গতকাল মধ্যরাতে বাড়িতে এসে বমি করতে থাকেন। পরে জানতে পারেন, পাশের বাড়ির আবুল কালামেরও একই অবস্থা। হাসপাতালে ভর্তি করার পর আনোয়ার মারা যান।
৩৩ নম্বর ওয়ার্ড কাউন্সিলর সুলতান আহমেদ বলেন, ওই তিন ব্যক্তি প্রায়ই রাতে মদপান করতেন।
কোতোয়ালি থানার পরিদর্শক (তদন্ত) আজিজুল ইসলামের ভাষ্য, স্বজনেরা জানিয়েছেন, তাঁরা প্রতিদিন মদপান করতেন। ময়নাতদন্তের প্রতিবেদন ছাড়া মৃত্যুর প্রকৃত কারণ জানা সম্ভব নয়। তাঁদের লাশ রংপুর মেডিকেল কলেজ হাসপাতালের মর্গে পাঠানো হয়েছে।
