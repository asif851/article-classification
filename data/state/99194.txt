
ব্যবসায়ী নুরুল ইসলাম হত্যা মামলায় গ্রেপ্তার কবি এ এইচ এম শাহাবুদ্দীন নাগরীসহ (৬১) দুজনকে ফের চার দিনের রিমান্ড মঞ্জুর করেছেন আদালত। আজ রোববার ঢাকার অতিরিক্ত মহানগর হাকিম শেখ ছামিদুল ইসলাম এ আদেশ দেন।
রিমান্ডপ্রাপ্ত অপর আসামি হলেন ব্যবসায়ী নুরুল ইসলামের স্ত্রী নুরানি আকতার। তা ছাড়া এ মামলায় গ্রেপ্তার অপর আসামি নিহত ব্যবসায়ীর গাড়িচালক সেলিম হোসেনকে কারাগারে পাঠানো হয়েছে।
এর আগে ১৭ এপ্রিল নাগরীসহ তিন আসামিকে পাঁচ দিন রিমান্ডে নেওয়ার অনুমতি দেন আদালত। পাঁচ দিন রিমান্ডে নিয়ে জিজ্ঞাসাবাদ শেষে আজ রোববার পুনরায় নাগরী ও নুরানিকে আদালতে হাজির করে ফের ১০ দিন রিমান্ডে নেওয়ার আবেদন করেন তদন্ত কর্মকর্তা নিউমার্কেট থানার পরিদর্শক মাতলুবর রহমান। তাতে বলা হয়, ঘটনার রহস্য উদ্ঘাটনের জন্য আসামিকে রিমান্ডে নিয়ে জিজ্ঞাসাবাদ করা জরুরি। শুনানি শেষে আদালত এই দুই আসামির ফের চার দিনের রিমান্ড মঞ্জুর করেন।
১৩ এপ্রিল রাজধানীর নিউমার্কেট থানাধীন এলিফ্যান্ট রোডের বাসা থেকে ব্যবসায়ী নুরুল ইসলামের মরদেহ উদ্ধার করে পুলিশ। এ ঘটনায় তাঁর বোন কাজী শাহানা রহমান পরদিন নিউমার্কেট থানার হত্যা মামলা করেন। মামলার এজাহারে শাহাবুদ্দীন নাগরী ও ব্যবসায়ীর স্ত্রীকে আসামি করা হয়।
