
বগুড়ার ধুনট উপজেলায় নার্গিস বেগম (২৫) নামের এক গৃহবধূর ঝুলন্ত লাশ উদ্ধার করা হয়েছে। আজ শনিবার দুপুর সাড়ে ১২টার দিকে স্বামীর ঘর থেকে তাঁর লাশ উদ্ধার করে পুলিশ। নার্গিস বেগম উপজেলার মানিকপোটল গ্রামের ইউসুব আলীর স্ত্রী। নিহত ব্যক্তির লাশ ময়নাতদন্তের জন্য বগুড়া শহীদ জিয়াউর রহমান মেডিকেল কলেজ হাসপাতালের মর্গে পাঠানো হয়েছে।
থানা-পুলিশ ও স্থানীয় সূত্রে জানা যায়, ছোটবেলায় মা-বাবাকে হারানো নার্গিস বেগম টাঙ্গাইল শহরে এক সেনা কর্মকর্তার বাসায় কাজ করতেন। দুই বছর আগে ওই সেনা কর্মকর্তার বাসায় আসবাব তৈরির কাজ করতে যান ইউসুব আলী। সেখানে নার্গিসের সঙ্গে ইউসুব আলীর বিয়ে হয়। তাঁদের দুই মাস বয়সের এক ছেলেসন্তান রয়েছে। নার্গিস বেগমকে মানিকপোটল গ্রামে নিজ বাড়িতে রেখে কাজের জন্য টাঙ্গাইলে থাকেন ইউসুব আলী। আজ শনিবার সকাল আটটার দিকে স্বামীর ঘরে গলায় ওড়না পেঁচিয়ে ঝুলন্ত অবস্থায় নার্গিসের লাশ দেখতে পান পরিবারের লোকজন। খবর পেয়ে পুলিশ ঘটনাস্থল থেকে নার্গিস বেগমের ঝুলন্ত লাশ উদ্ধার করে।
নার্গিসের স্বামী ইউসুব আলী বাড়িতে না থাকায় তাঁর সঙ্গে কথা বলা সম্ভব হয়নি।
ধুনট থানার পরিদর্শক (তদন্ত) ফারুকুল ইসলাম বলেন, এ ঘটনায় থানায় একটি ইউডি মামলা করা হয়েছে। নিহত গৃহবধূর লাশ ময়নাতদন্তের জন্য বগুড়ার শহীদ জিয়াউর রহমান মেডিকেল কলেজ হাসপাতালের মর্গে পাঠানো হয়েছে। ময়নাতদন্ত প্রতিবেদন পেলে তাঁর মৃত্যুর প্রকৃত কারণ জানা যাবে।
