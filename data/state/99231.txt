
যোগাযোগমন্ত্রী ওবায়দুল কাদের বলেছেন, শেষ পর্যন্ত সমঝোতায় এলেও দশম সংসদ নির্বাচনে বিএনপির অংশ নেওয়ার সুযোগ নেই। এখন আলোচনা হতে পারে। তবে সেটা হবে একাদশ সংসদ নির্বাচন নিয়ে। আজ বুধবার রাজধানীর সেতু ভবনে এক অনুষ্ঠানে ওবায়দুল কাদের সাংবাদিকদের কাছে এমন মন্তব্য করেন। খবর ইউএনবির।আওয়ামী লীগের এই প্রেসিডিয়াম সদস্য বলেন, যেহেতু তফসিল হয়ে গেছে, নির্বাচনপ্রক্রিয়াও অনেক দূর এগিয়ে গেছে, সেহেতু বিদ্যমান আইন ও নির্বাচন কমিশনের ভাষ্য অনুযায়ী আগামী ৫ জানুয়ারির নির্বাচনে বিএনপির অংশ নেওয়ার সুযোগ নেই।দশম সংসদ নির্বাচন নিয়ে বিএনপির সঙ্গে আলোচনা প্রসঙ্গে সাংবাদিকদের এক প্রশ্নের জবাবে ওবায়দুল কাদের বলেন, ‘আমি সেটা জানি না। কিন্তু যা অবস্থা তাতে দশম সংসদ নির্বাচনে বিএনপিকে আনার সুযোগ নেই। বাকিটা আপনারা বুঝে নিন।’দুই দলের আলোচনায় নতুন কোনো অগ্রগতি হয়েছে কি না, জানতে চাইলে যোগাযোগমন্ত্রী বলেন, ‘অগ্রগতি অবশ্যই হয়েছে। তবে এখনো সমাধান হয়নি।’
