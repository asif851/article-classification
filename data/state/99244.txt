
রাজধানীর বিমানবন্দর রেলস্টেশনে নাজমুল নামের ভবঘুরে এক ব্যক্তির ছুরিকাঘাতে এক নারী নিহত হয়েছেন। তাঁর নাম তাসলী আকতার রাবেয়া (২৬)। দুজনই ভবঘুরে ভিক্ষুক। এ ঘটনায় আটক নাজমুলের দাবি, তাসলী তাঁর স্ত্রী।
উদ্ধারকারী স্বপ্না, রনি, ছালাম ঢাকা মেডিকেলে এই প্রতিনিধিকে জানায়, আজ শুক্রবার দুপুরে বিমানবন্দর রেলস্টেশন ১ নম্বর প্ল্যাটফর্মের সামনে তাসলীর স্বামী তাঁকে পেটে ছুড়ি মেরে পালিয়ে যায়। পরে গুরুতর অবস্থায় তাঁকে উদ্ধার করে ঢাকা মেডিকেল কলেজ হাসপাতাল জরুরি বিভাগে নিয়ে এলে কর্তব্যরত চিকিৎসক বেলা ২টার দিকে মৃত ঘোষণা করে।
বিমানবন্দরে ঢাকা রেলওয়ে পুলিশের এসআই আলী আকবর জানান, নাজমুলের গ্রামের বাড়ি শরিয়তপুর, তবে বর্তমানে ভাসমান। নাজমুল পুলিশকে জানিয়েছে দুই মাস আগে টঙ্গী স্টেশনে মাজার ধরে তাদের বিয়ে হয়। এর কয়েক দিন পর থেকে তালসী আর তাঁর সঙ্গে থাকে না। এদিক-ওদিক থাকে। আজ স্টেশন গিয়ে নাজমুল তালসীকে ডাক দিলে না শোনায় সে তাঁর স্ত্রীর পেটে ছুরি ঢুকিয়ে দেয়। ময়নাতদন্তের জন্য লাশ ঢাকা মেডিকেল কলেজের মর্গে রাখা হয়েছে।
