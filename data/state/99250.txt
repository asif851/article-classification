
বাংলাদেশ অচিরেই দক্ষিণ এশিয়ার ‘অর্থনৈতিক বাঘে’ পরিণত হবে এবং এতে ওষুধশিল্প একটি বড় ভূমিকা রাখবে বলে মন্তব্য করেছেন বাংলাদেশে নিযুক্ত যুক্তরাষ্ট্রের রাষ্ট্রদূত ড্যান ডব্লিউ মজীনা।
আজ মঙ্গলবার দুপুরে গাজীপুরের টঙ্গীতে বেক্সিমকো ফার্মাসিউটিক্যাল কারখানা পরিদর্শন শেষে সাংবাদিকদের বিভিন্ন প্রশ্নের জবাবে মজীনা এসব কথা বলেন।
ড্যান ডব্লিউ মজীনা বলেন, বাংলাদেশে বর্তমানে আধুনিক প্রযুক্তিতে বিশ্বমানের ওষুধ প্রস্তুত হচ্ছে। দেশে-বিদেশে এই ওষুধ সমাদৃত হচ্ছে, যা উৎসাহব্যঞ্জক। বাংলাদেশি ওষুধ আমদানিতে যুক্তরাষ্ট্রের ব্যবসায়ীদের দৃষ্টি আকর্ষণ করার কথাও বলেন তিনি।
এর আগে বেক্সিমকো ফার্মার কারখানায় মজীনাকে স্বাগত জানান বেক্সিমকো ফার্মার ব্যবস্থাপনা পরিচালক নাজমুল হাসান। পরে তাঁকে কোম্পানির কার্যক্রম ও বর্তমান অবস্থা সম্পর্কে ধারণা দেওয়া হয়। রাষ্ট্রদূত ওই কারখানা পরিদর্শন করে এর গুণগত মান নিয়ে সন্তোষ প্রকাশ করেন। এ সময় অন্যান্যের মধ্যে কোম্পানির প্রধান পরিচালন কর্মকর্তা রাব্বুর রেজাসহ ঊর্ধ্বতন কর্মকর্তারা উপস্থিত ছিলেন।
