
কুমিল্লার হোমনা উপজেলার মাথাভাঙ্গা ইউনিয়ন পরিষদের সাবেক সদস্য মতিন মুন্সি হত্যা মামলায় আটজনকে যাবজ্জীবন কারাদণ্ড, পাঁচ হাজার টাকা জরিমানা ও তা অনাদায়ে আরও ছয় মাসের কারাদণ্ড দিয়েছেন আদালত।চট্টগ্রাম বিভাগীয় দ্রুত বিচার ট্রাইব্যুনালের বিচারক রেজা তারিক আহমেদ গতকাল রোববার আসামিদের উপস্থিতিতে এ রায় ঘোষণা করেন।দণ্ডপ্রাপ্ত ব্যক্তিরা হলেন স্বপন খান, প্রতীক, ইউনুস, হাসান আলী, আলমাস, তাজ উদ্দিন, আলীম ও গোলাম মোস্তফা। অভিযোগ প্রমাণিত না হওয়ায় আলাউদ্দিন নামের এক আসামিকে বেকসুর খালাস দেন আদালত।এদিকে এ মামলার রায় ঘোষণার সঙ্গে সঙ্গে মামলাশূন্য হয়ে গেল চট্টগ্রাম বিভাগীয় দ্রুত বিচার ট্রাইব্যুনাল। বিচারের জন্য এখানে আর কোনো মামলা নেই।দ্রুত বিচার ট্রাইব্যুনালের বিশেষ সরকারি কৌঁসুলি (পিপি) আইয়ুব খান প্রথম আলোকে জানান, ২০১২ সালের ২১ মার্চ হোমনার মাথাভাঙ্গা ইউপির সাবেক সদস্য ও চেয়ারম্যান পদে পরাজিত প্রার্থী মতিন মুন্সিকে কুপিয়ে হত্যা করেন আসামিরা। পূর্বশত্রুতার জের ধরে এ হত্যাকাণ্ড ঘটে। এ ঘটনায় নিহত ব্যক্তির ছোট ভাই মুন্সি সৌরভ হোসেন বাদী হয়ে থানায় মামলা করেন।আইয়ুব খান আরও বলেন, এ মামলার রায় ঘোষণ করায় এই ট্রাইব্যুনালে বিচারের জন্য আর কোনো মামলাই নেই। বিচারের জন্য চাঞ্চল্যকর মামলার মনিটরিং কমিটি ১৬টি মামলার সুপারিশ করে স্বরাষ্ট্র মন্ত্রণালয়ে পাঠালেও আইন মন্ত্রণালয়ের মাধ্যমে তা বিজ্ঞপ্তি হয়ে আদালতে আসেনি।
