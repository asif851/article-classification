
বাংলাদেশের স্বাধীনতা দিবস উপলক্ষে যুক্তরাষ্ট্রের নিউইয়র্কে গত রোববার বর্ণাঢ্য শোভাযাত্রা অনুষ্ঠিত হয়েছে। মুক্তধারা ফাউন্ডেশনের উদ্যোগে আয়োজিত এই শোভাযাত্রায় অংশ নেন প্রবাসী মুক্তিযোদ্ধাসহ বিপুলসংখ্যক নারী ও পুরুষ।শোভাযাত্রায় নেতৃত্বে দেন মুক্তিযোদ্ধা ও বিশিষ্ট শিল্পী তাজুল ইমাম। এ সময় সংহতি প্রকাশ করে শোভাযাত্রায় উপস্থিত ছিলেন নিউইয়র্ক স্টেটের গভর্নর ও নিউইয়র্ক সিটির মেয়রের বিশেষ প্রতিনিধিরা। মার্কিন চলচ্চিত্রকার এবং বাংলাদেশের মুক্তিযুদ্ধের অন্যতম বন্ধু লেয়ার লেভিনও এদিন তাঁর বাংলাদেশি বন্ধুদের নিয়ে শোভাযাত্রায় অংশ নেন। তাঁর হাতে ছিল বাংলাদেশের পতাকা। সবার কণ্ঠে ছিল ‘জয় বাংলা’।নিউইয়র্কের জ্যাকসন হাইটসের ডাইভারসিটি প্লাজা থেকে শুরু হয়ে শোভাযাত্রাটি পাবলিক স্কুল ৬৯-এ এসে শেষ হয়। শুরু হওয়ার আগে ডাইভারসিটি প্লাজায় ৪৬ জন প্রবাসী কবি স্বাধীনতা দিবস উপলক্ষে তাঁদের রচিত কবিতা পাঠ করেন।
