
বরিশাল মহানগর ১৪ দলের কমিটি ঘোষণা করা হয়েছে। আওয়ামী লীগ, বাংলাদেশের ওয়ার্কার্স পার্টি ও জাতীয় সমাজতান্ত্রিক দল (জাসদ) ছাড়া অন্য কোনো দলের সদস্য নেই ২১ সদস্যের এই কমিটিতে। মহানগর আওয়ামী লীগের সাধারণ সম্পাদক আফজালুল করিম বিষয়টি নিশ্চিত করেছেন।কমিটির সমন্বয়ক করা হয়েছে বরিশাল-৫ সদর আসনের সাংসদ জেবুন্নেছা আফরোজকে। তিনিসহ আওয়ামী লীগের ১৩ জন এবং ওয়ার্কার্স পার্টি ও জাসদের চারজন করে পদ পেয়েছেন কমিটিতে। বাকি ১১ দলের কাউকে কমিটিতে রাখা হয়নি। আওয়ামী লীগ ছাড়া শরিক দলগুলোর মধ্যে ওয়ার্কার্স পার্টি, জাসদ ও ন্যাশনাল আওয়ামী পার্টি (ন্যাপ) ছাড়া বাকিদের অস্তিত্ব নেই নগরে। ন্যাপের কার্যক্রমও তেমন নেই। তবে তাদের কার্যালয় আছে। বাকিদের তা-ও নেই।কমিটিতে আওয়ামী লীগের অন্য সদস্যরা হলেন মহানগর আওয়ামী লীগের সাধারণ সম্পাদক আফজালুল করিম, জেলা আইনজীবী সমিতির সাবেক সভাপতি কে বি এস আহমেদ কবির ও আনিছ উদ্দিন আহম্মেদ, মহানগর যুবলীগের আহ্বায়ক নিজামুল ইসলাম, আইনজীবী সমিতির সাবেক সাধারণ সম্পাদক লস্কর নূরুল হক, বরিশাল শিল্প ও বণিক সমিতির সভাপতি সাইদুর রহমান, জেলা বাস মালিক সমিতির সভাপতি আফতাব হোসেন, মহানগর আওয়ামী লীগের নেতা মো. গিয়াসউদ্দিন, মো. হুমায়ুন কবির, আনিসুর রহমান, আবদুল হালিম মিয়া ও কাউন্সিলর কোহিনুর বেগম।আর বাংলাদেশের ওয়ার্কার্স পার্টি থেকে সদস্য করা হয়েছে এস এম জাকির হোসেন, নজরুল ইসলাম, আজিজুল ইসলাম ও চন্দ্র শেখরকে। জাসদের সদস্যরা হলেন জাহাঙ্গীর কবির, মজিবুল হক, হারুন অর রশীদ ও মো. বাবুল মিয়া।মহানগর আওয়ামী লীগের সাধারণ সম্পাদক আফজালুল করিম প্রথম আলোকে বলেন, গত জুলাইয়ে অনুষ্ঠিত ১৪ দলের বৈঠকে কমিটি গঠনের সিদ্ধান্ত হয়। সর্বসম্মতিক্রমে সমন্বয়ক নির্বাচন করা হয়েছে সাংসদ জেবুন্নেছা আফরোজকে। কমিটি চূড়ান্ত অনুমোদন পাওয়ার পর গত রোববার গণমাধ্যমকে জানানো হয়।আফজালুল করিম বলেন, ১৪ দলের সব দলের কার্যক্রম বরিশালে নেই। যাঁদের সক্রিয় কার্যক্রম আছে, তাঁদের নিয়েই কমিটি করা হয়েছে।
