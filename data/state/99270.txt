

নগরের নিমতলা এলাকায় কনটেইনারবাহী লরির চাপায় সিএনজিচালিত অটোরিকশার তিন যাত্রী নিহত হয়েছেন। আহত হয়েছেন দুজন। আজ রোববার সকাল সাড়ে ১০টার দিকে এই দুর্ঘটনা ঘটে।
নিহত ব্যক্তিরা হলেন মোশারফ হোসেন (৫০), ওয়াজেদ আলী (৬০) ও অটোরিকশা চালক জসিম সিকদার (৩৮)। আহত দুজন হলেন মো. সুজন (৩০) ও সাইদুল হক (২৬)। তাঁদের চট্টগ্রাম মেডিকেল কলেজ হাসপাতালে ভর্তি করা হয়েছে।

বন্দর থানার উপপরিদর্শক (এসআই) মো. আলতাফ জানান, বিশ্বরোডের নিমতলা এলাকায় কনটেইনারবাহী একটি লরি হঠাৎ রাস্তার গর্তে পড়ে কাত হয়ে যায়। ওই কনটেইনারের নিচে চাপা পড়ে পাশে থাকা সিএনজিচালিত অটোরিকশা। এতে অটোরিকশার তিন যাত্রী ঘটনাস্থলেই মারা যান।
