
বিদেশি কর্মী নিয়োগ স্থগিত করা হলেও তা বাংলাদেশের সঙ্গে করা সমঝোতায় তার কোনো প্রভাব ফেলবে না বলে মন্তব্য করেছেন মালয়েশিয়ার মানব সম্পদ মন্ত্রী রিচার্ড রায়ট। আজ বৃহস্পতিবার মালয়েশিয়ার দ্য স্টার অনলাইনের এক প্রতিবেদনে এ কথা উল্লেখ করা হয়েছে।
নিজের কথার ব্যাখ্যা দিয়ে মালয়েশিয়ার মানব সম্পদ মন্ত্রী বলেন, বাংলাদেশের সঙ্গে মালয়েশিয়ার যে সমঝোতা স্মারক (এমওইউ) স্বাক্ষরিত হয়েছে, তার মেয়াদ পাঁচ বছর। সরকার বিদেশি কর্মী নিয়োগ স্থগিতের সিদ্ধান্ত তুলে নেওয়ার সঙ্গে সঙ্গে ওই সমঝোতার কার্যকারিতা ফিরে আসবে। বিদেশি কর্মী নিয়োগ আপাতত বন্ধ করা হয়েছে বলে সমঝোতা ভেস্তে গেছে বা একেবারেই অকার্যকর হয়ে গেছে, বিষয়টি এমন নয়। মালয়েশিয়ার মানব সম্পদ মন্ত্রী গতকাল বুধবার পার্লামেন্টের লবিতে দ্য স্টার অনলাইনের সঙ্গে আলাপকালে এসব কথা বলেন।মানব সম্পদ মন্ত্রী বলেন, ‘আমরা শুধু বাংলাদেশের সঙ্গেই নয়, সাতটি দেশের সঙ্গে এ ধরনের এমওইউ করেছি।’প্রসঙ্গত, নয় মাস আগে বাংলাদেশ থেকে ১৫ লাখ কর্মী নেওয়ার ঘোষণাটি এসেছিল মালয়েশিয়ার কাছ থেকে। দেশটির ট্রেড ইউনিয়নসহ সবাই এর বিরোধিতা করলেও সিদ্ধান্তে অনড় ছিল মালয়েশিয়া। অনুমোদন দিয়েছিল দেশটির মন্ত্রিসভাও। তবে গত ১৮ ফেব্রুয়ারি কর্মী নেওয়ার সেই সমঝোতা সইয়ের ১২ ঘণ্টার মধ্যেই দেশটি জানায়, এই মুহূর্তে তারা কোনো কর্মী নেবে না। গত শনিবার মন্ত্রিসভাও এর অনুমোদন দেয়।
আরও পড়ুন:
 এ যেন বাংলাদেশের সঙ্গে পুতুলখেলা!
