
মেহেরপুরের মুজিবনগর সীমান্তে গতকাল বৃহস্পতিবার রাতে আজিজুল ইসলাম (২৮) নামের বাংলাদেশি এক যুবক গুলিবিদ্ধ হয়েছেন। ভারতীয় সীমান্তরক্ষী বাহিনীর (বিএসএফ) গুলিতে তিনি আহত হন।
মুজিবনগর উপজেলার আনন্দবাস জগন্নাথপুর সীমান্তে এ ঘটনা ঘটে। আজিজুলের বাড়ি আনন্দবাসের জয়পুর গ্রামে।
স্থানীয় গ্রামবাসী জানায়, রাত ১১টার দিকে গুলির শব্দ শুনতে পেয়ে তারা বাড়ি থেকে বের হয়ে আসে। এরপর জগন্নাথপুর সীমান্তের ৯৬ প্রধান খুঁটির কাছে জয়পুর মাঠে গুলিবিদ্ধ অবস্থায় আজিজুলকে পড়ে থাকতে দেখে। সেখান থেকে তাঁকে উদ্ধার করে স্থানীয় একটি ক্লিনিকে নিয়ে যাওয়া হয়। আজ শুক্রবার সকালে অস্ত্রোপচার করে তাঁর শরীর থেকে গুলি বের করা হয়।
স্থানীয় তাহের ক্লিনিকের চিকিত্সক আবু তাহেরের ভাষ্য, আজিজুলের মুখ ও শরীরের বিভিন্ন অংশ থেকে ছররা গুলির টুকরা বের করা হয়েছে।
আহত আজিজুলের ভাষ্য, তিনি জমির ফসলের খোঁজ নিতে জয়পুর সীমান্ত মাঠে যান। সেখানে ৯৬/৫ সাব পিলারের কাছে গিয়ে মুঠোফোনে কথা বলার সময় ভারতের নদীয়া জেলার গোমরা ১১৯ ব্যাটালিয়ন ক্যাম্পের বিএসএফ সদস্যরা তাঁকে লক্ষ্য করে গুলি ছোড়ে। পরে গ্রামবাসীরা তাঁকে উদ্ধার করে।
বর্ডার গার্ড বাংলাদেশের (বিজিবি) ৬ ব্যাটালিয়নের জগন্নাথপুর ক্যাম্প কমান্ডার হাবিলদার আবদুর রশিদ জানান, আহত যুবক গুরু ব্যবসায়ী। গরু চোরাচালানের উদ্দেশে রাতে সীমান্তে গিয়ে মুঠোফোনে যোগাযোগের সময় বিএসএফ সদস্যরা তাঁকে লক্ষ্য করে গুলি ছোড়ে। এ ঘটনায় বিজিবি-বিএসএফ পর্যায়ে কোনো পতাকা বৈঠক হয়নি।
