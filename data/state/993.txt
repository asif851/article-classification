
মুক্তিযুদ্ধকালে কিশোরগঞ্জের তাড়াইল উপজেলার ‘রাজাকার’ সৈয়দ হাসান আলীর বিরুদ্ধে গ্রেপ্তারি পরোয়ানা জারি করেছেন আন্তর্জাতিক অপরাধ ট্রাইব্যুনাল-১।হাসান আলীকে গ্রেপ্তারের জন্য রাষ্ট্রপক্ষের করা আবেদনের শুনানি শেষে বিচারপতি এম. ইনায়েতুর রহিমের নেতৃত্বে তিন সদস্যের ট্রাইব্যুনাল-১ গতকাল বৃহস্পতিবার এ আদেশ দেন। আদেশে আগামী ১৫ মের মধ্যে তাঁর বিরুদ্ধে তদন্তের অগ্রগতি জানিয়ে রাষ্ট্রপক্ষকে প্রতিবেদন দাখিল করতে বলা হয়েছে।শুনানিতে রাষ্ট্রপক্ষের কৌঁসুলি মোকলেছুর রহমান বলেন, হাসান আলী ব্রাহ্মণবাড়িয়া সদরের মাছিহাতা গ্রামে থাকেন। এলাকাটি ভারতের সীমান্তবর্তী হওয়ায় যেকোনো সময় তিনি ভারতে পালিয়ে যেতে পারেন।তদন্ত সংস্থা জানায়, হাসান আলীর পৈতৃক বাড়ি ব্রাহ্মণবাড়িয়ায়। তাঁর বাবা মুসলেহউদ্দীন কিশোরগঞ্জে মাদ্রাসার শিক্ষক ছিলেন। মুক্তিযুদ্ধকালে তিনি কিশোরগঞ্জ মহকুমা শান্তি কমিটির সভাপতি হন। একাত্তরে রাজাকার কমান্ডার হাসান আলীকে একপর্যায়ে তাড়াইল থানার দারোগা নিয়োগ করা হয়।
 
