
ইউনিভার্সিটি অব এশিয়া প্যাসিফিকের (ইউএপি) আয়োজনে ৯ম জাতীয় স্নাতক গণিত অলিম্পিয়াডের ঢাকা দক্ষিণ অঞ্চলের নির্বাচনী পর্ব শনিবার অনুষ্ঠিত হয়েছে। বাংলাদেশ গণিত সমিতি ও এ এফ মুজিবুর রহমান ফাউন্ডেশনের সহযোগিতায় এটি আয়োজন করা হয়।
ইউনিভার্সিটি অব এশিয়া প্যাসিফিকের দেওয়া সংবাদ বিজ্ঞপ্তিতে জানানো হয়েছে, প্রতিযোগিতায় প্রথম স্থান অধিকার করে ঢাকা বিশ্ববিদ্যালয়ের ফলিত গণিতের শিক্ষার্থী শোভন সৌরভ দত্ত। প্রতিযোগিতায় দ্বিতীয় স্থান অধিকার করেন ঢাকা বিশ্ববিদ্যালয়ের গণিত বিভাগের আরেক শিক্ষার্থী কাফিল ইবনে কামাল ও তৃতীয় স্থান অধিকার করেন ইউএপির গণিত বিভাগের শিক্ষার্থী জুনায়েদ কামাল। প্রতিযোগিতার প্রথম দশ জনকে সার্টিফিকেট ও ক্রেস্ট দেওয়া হয়।
সংবাদ বিজ্ঞপ্তিতে আরও জানানো হয়, অলিম্পিয়াডে ঢাকা দক্ষিণ অঞ্চলের বিভিন্ন বিশ্ববিদ্যালয়ের মোট ৭৬ জন প্রতিযোগী অংশ নেন। এঁদের মধ্যে প্রথম ১০ জন চূড়ান্ত পর্বে অংশ নেওয়ার সুযোগ পেয়েছেন। ৯ম জাতীয় স্নাতক গণিত অলিম্পিয়াডের ঢাকা দক্ষিণ অঞ্চলের নির্বাচনী পর্বের প্রধান পৃষ্ঠপোষক হিসেবে রয়েছে এসিআই বাংলাদেশ লিমিটেড।  অনুষ্ঠানের উদ্বোধন করেন ইউএপির ট্রাস্টি বোর্ডের সভাপতি কাইয়ুম রেজা চৌধুরী। অলিম্পিয়াডের সমাপনী পর্বের প্রধান অতিথি ছিলেন বিশ্ববিদ্যালয়ের উপাচার্য অধ্যাপক ড. জামিলুর রেজা চৌধুরী। অনুষ্ঠানে আরও উপস্থিত ছিলেন ইমেরিটাস অধ্যাপক ড. আব্দুল মতিন পাটোয়ারী, ড. মুনিবুর রহমান চৌধুরী, অধ্যাপক সাজেদা বানু, অধ্যাপক ড. এম. কায়কোবাদ ও মো. মনিরুল আলম সরকার। সমাপনী বক্তব্য দেন অনুষ্ঠানের আহ্বায়ক ড. সনজিৎ কুমার পল।
