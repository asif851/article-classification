
মানবতাবিরোধী অপরাধের দায়ে বিএনপির নেতা সালাউদ্দিন কাদের (সাকা) চৌধুরী সুবিচার পাননি বলে দাবি করেছে বিএনপি। একই সঙ্গে আগামীকাল বৃহস্পতিবার সারা দেশে বিক্ষোভ সমাবেশের কর্মসূচি ঘোষণা করেছে দলটি। রাজধানীতে ঢাকা মহানগরের উদ্যোগে এ সমাবেশ হবে সোহরাওয়ার্দী উদ্যানে বেলা তিনটায়।  আজ বুধবার বিকেলে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে এ কর্মসূচি ঘোষণা করেন দলের ভারপ্রাপ্ত মহাসচিব মির্জা ফখরুল ইসলাম আলমগীর। রাজনৈতিক প্রতিপক্ষকে নির্মূল ও সুপরিকল্পিতভাবে সব গণতান্ত্রিক প্রতিষ্ঠান ধ্বংসের প্রতিবাদে এ কর্মসূচি ঘোষণা করা হয়।সালাউদ্দিন কাদের চৌধুরীর রায়ের প্রতিক্রিয়া জানাতে গিয়ে মির্জা ফখরুল ইসলাম আলমগীর বলেন, ‘এ রায়ে আমরা বিস্মিত হয়েছি। এই ট্রাইব্যুনাল গঠন ও বিচারিক প্রক্রিয়ার স্বচ্ছতা নিয়ে ইতিমধ্যে জাতীয় ও আন্তর্জাতিক অঙ্গনে নানা প্রশ্ন দেখা দিয়েছে। বিএনপি সব সময় স্বচ্ছ ও আন্তর্জাতিক মানসম্পন্ন বিচারের পক্ষে। কিন্তু প্রমাণ হয়েছে, এই বিচারের নামে সরকার রাজনৈতিক প্রতিপক্ষকে নির্মূলের ষড়যন্ত্রে লিপ্ত।’মির্জা ফখরুল দাবি করেন, ‘স্কাইপি কেলেঙ্কারি ও সালাউদ্দিন কাদের চৌধুরীর বিরুদ্ধে রায়ের আগে ইন্টারনেটে রায় প্রকাশিত হওয়ায় এই রায় গ্রহণযোগ্যতা হারিয়েছে।’ ইন্টারনেটের সূত্র উল্লেখ করে তিনি বলেন, ‘২৩ মে আইন মন্ত্রণালয়ে এই রায় লেখা হয়েছে। এটি ন্যায়নীতিবর্জিত নজিরবিহীন ঘটনা।’ তিনি আরও বলেন, ‘সালাউদ্দিন কাদের চৌধুরীর পক্ষে দুজন সাক্ষী উপস্থিত হতে চেয়েছিলেন। এর মধ্যে একজন বিচারপতি প্রধান বিচারপতির কাছে লিখিত অনুমতি চেয়েছিলেন। কিন্তু অনুমতি পাননি। অনেকে হলফনামা দিয়ে বলেছেন, সালাউদ্দিন কাদের চৌধুরী একাত্তর সালের ২৯ মার্চ বাংলাদেশ ত্যাগ করেন। কিন্তু ট্রাইব্যুনাল এসব আমলে নেননি।’ তিনি বলেন, ‘ইন্টারনেটে রায় প্রকাশের বিষয়ে আইন মন্ত্রণালয় তদন্ত করার কথা বলেছে। ট্রাইব্যুনালের রেজিস্ট্রার শাহবাগ থানায় সাধারণ ডায়েরি করেছেন। এর পরিপ্রেক্ষিতে আমরা মনে করি, সালাউদ্দিন কাদের চৌধুরী সুবিচার পাননি।’
এদিকে মির্জা ফখরুল ইসলাম আলমগীর সংবাদ সম্মেলন লিখিত বক্তব্য দিলেও সাংবাদিকদের কোনো প্রশ্ন করার সুযোগ দেননি। বক্তব্য শেষে সাংবাদিকেরা প্রশ্ন করতে চাইলে তিনি ‘নো কোশ্চেন. নো কোশ্চেন’ বলে উঠে যান।
সংবাদ সম্মেলনে আরও উপস্থিত ছিলেন বিএনপির স্থায়ী কমিটির সদস্য মওদুদ আহমদ, এম কে আনোয়ার, রফিকুল ইসলাম মিয়া প্রমুখ।
 
