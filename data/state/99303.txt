
ছেলের চাকরি না হওয়ায় ভূমিদাতা বিদ্যালয়ের মাঠে বেড়া দিয়ে দেন। পরে উপজেলা নির্বাহী কর্মকর্তা পুলিশ নিয়ে সেই বেড়া উচ্ছেদ করে পুড়িয়ে দিয়েছেন। আজ শুক্রবার সিরাজগঞ্জের উল্লাপাড়ার কাজিপাড়া সরকারি প্রাথমিক বিদ্যালয়ে এ ঘটনা ঘটে।
উপজেলা প্রশাসন ও স্থানীয় সূত্রে জানা গেছে, ওই বিদ্যালয়ের ভূমিদাতা সিদ্দিক মণ্ডলের ছেলে হাফিজুর রহমান চলতি বছর ওই বিদ্যালয়ে দপ্তরি পদে চাকরির জন্য আবেদন করেন। কিন্তু তাঁর চাকরি না হওয়ায় তিনি ও তাঁর স্বজনেরা সম্প্রতি বিদ্যালয়ের মাঠে বেড়া দিয়ে শিক্ষক-শিক্ষার্থীদের যাতায়াতে প্রতিবন্ধকতা সৃষ্টি করেন। এ নিয়ে গ্রামে দুটি পক্ষের সৃষ্টি হলে উত্তেজনা ছড়িয়ে পড়ে।
এ বিষয়ে অভিযোগ পাওয়ার পর আজ শুক্রবার উল্লাপাড়া উপজেলা নির্বাহী কর্মকর্তা সন্দ্বীপ কুমার সরকার পুলিশ নিয়ে বিদ্যালয়ে উপস্থিত হন। তিনি ওই বেড়া উচ্ছেদ করে পুড়িয়ে দেন।
হাফিজুর রহমান বলেন, ‘বিদ্যালয়টি আমাদের পৈতৃক জায়গায় প্রতিষ্ঠিত। সে কারণে দপ্তরি পদে চাকরির জন্য আবেদন করেছিলাম। কিন্তু আমাকে চাকরি না দিয়ে অর্থের বিনিময়ে অন্য একজনকে চাকরি দেওয়া হয়েছে। এ জন্য আমার স্বজনেরা ক্ষুব্ধ হয়ে আমাদের দান করা জমিতে বেড়া দিয়েছিল। জমিদাতাদের চাকরি পাওয়ার অধিকার থাকলেও তা ক্ষুণ্ন করা হয়েছে।’ এ বিষয়ে উপজেলা নির্বাহী কর্মকর্তা সন্দ্বীপ কুমার সরকার বলেন, জমি দান করার পর ওই মালিকানা আর তাদের থাকে না। ফলে চাকরির সঙ্গে বেড়া দেওয়ার সম্পর্ক নেই। অন্যায়ভাবে বেড়া দিয়ে প্রতিবন্ধকতা সৃষ্টি করায় এটি উচ্ছেদ করা হয়েছে।
