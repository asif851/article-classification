
নেত্রকোনার পূর্বধলা উপজেলায় শিশু ধর্ষণের ঘটনায় জড়িত ব্যক্তিকে গ্রেপ্তারের দাবিতে মানববন্ধন ও প্রতিবাদ সমাবেশ হয়েছে। গতকাল বুধবার পূর্বধলা প্রেসক্লাবের সামনের সড়কে ওই কর্মসূচি পালন করা হয়।বেলা ১১টার দিকে উপজেলা মানবাধিকার সংরক্ষণ পরিষদ, নারী নির্যাতন প্রতিরোধ কমিটি ও প্রেসক্লাবের উদ্যোগে ওই কর্মসূচির আয়োজন করা হয়। ঘণ্টাব্যাপী মানববন্ধন শেষে সমাবেশে বক্তারা শিশুকে ধর্ষণের ঘটনায় জড়িত ব্যক্তিকে দ্রুত গ্রেপ্তার করে শাস্তির দাবি জানান। এতে বক্তব্য দেন উপজেলা মানবাধিকার সংরক্ষণ পরিষদের সভাপতি আবদুল হেলিম, নারী নির্যাতন প্রতিরোধ কমিটির সভাপতি মফিজ উদ্দিন প্রমুখ।১৩ ডিসেম্বর উপজেলা সদর ইউনিয়নের এক তরুণ (২২) তিন বছরের ওই শিশুকে বিস্কুট খাওয়ার প্রলোভন দেখিয়ে ধর্ষণ করে বলে অভিযোগ পাওয়া যায়। পরদিন শিশুটির বাবা বাদী হয়ে ওই তরুণকে আসামি করে মামলা করেন।
