
বাংলাদেশ পুলিশ বাহিনীতে গোপালগঞ্জের কতজন সদস্য রয়েছে, তার একটি তালিকা তৈরি করছে যুক্তরাজ্যভিত্তিক সংগঠন ‘একশন গ্রুপ টু সাপোর্ট পলিটিক্যাল ভিক্টিমস ইন বাংলাদেশ’। গতকাল বুধবার পূর্ব লন্ডনের ব্লু মুন সেন্টারে এক সংবাদ সম্মেলন করে এসব কথা জানান সংগঠনটির নেতারা।মূলত যুক্তরাজ্য বিএনপির রাজনীতির সঙ্গে জড়িত এমন ব্যক্তিদের নেতৃত্বে গঠিত এই সংগঠন।সংবাদ সম্মেলনে লিখিত বক্তব্য পাঠ করেন সংগঠনের ডেপুটি চিফ কো-অর্ডিনেটর এবং যুক্তরাজ্য জাতীয়তাবাদী আইনজীবী ফোরামের সদস্য তমিজ উদ্দিন।সংবাদ সম্মেলনে জানানো হয়, বাংলাদেশের পুলিশ বাহিনীর উচ্চপদে কতজন এবং বিভিন্ন জেলা ও থানার পুলিশ প্রশাসনে কতজন পুলিশ সদস্য গোপালগঞ্জের, সেই তালিকা প্রকাশ করবে সংগঠনটি। পুলিশ ও র্যা বের যেসব সদস্য বিএনপিসহ বিরোধী দলগুলোর নেতা-কর্মীদের ওপর অত্যাচার-নির্যাতন চালানোর মাধ্যমে মানবাধিকার লঙ্ঘন করছেন, তাঁদেরও একটি তালিকা তৈরি করা হচ্ছে। এসব তালিকা তৈরিতে ছবি, ভিডিও ফুটেজ ও তথ্য-উপাত্ত দিয়ে সহায়তা করার জন্য বাংলাদেশে বিরোধী দলের নেতা-কর্মীসহ সবার প্রতি আহ্বান জানিয়েছেন তাঁরা।সংবাদ সম্মেলনে সভাপতিত্ব করেন যুক্তরাজ্য বিএনপির সাবেক আহ্বায়ক কমিটির সদস্য শরিফুজ্জামান চৌধুরী। স্বাগত বক্তব্য দেন যুক্তরাজ্য আইনজীবী ফোরামের সাবেক আহ্বায়ক কমিটির জয়েন্ট সেক্রেটারি আলিমুল হক। উপস্থিত ছিলেন যুক্তরাজ্য জাতীয়তাবাদী আইনজীবী ফোরামের সদস্য হামিদুল হক আফিন্দী, সদস্য আবুল হাসনাত প্রমুখ।
