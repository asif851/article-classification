
রাজধানীর কামরাঙ্গীরচর ও ওয়ারী এলাকায় গতকাল শনিবার পৃথক দুটি ঘটনায় এক শিশুসহ দুজনের অস্বাভাবিক মৃত্যু হয়েছে। ময়নাতদন্তের জন্য লাশ ঢাকা মেডিকেল কলেজ মর্গে রাখা হয়েছে।কামরাঙ্গীরচরের বাদশাহ মিয়া স্কুলের পাশে বুড়িগঙ্গা নদী থেকে মানিক নামের দুই বছর বয়সী এক শিশুর লাশ উদ্ধার করা হয়। শিশুটির মা রুনা আক্তার বলেন, শনিবার সকাল ১০টা থেকে মানিককে খুঁজে পাওয়া যাচ্ছিল না। পরে বুড়িগঙ্গা নদীতে ভেসে থাকতে দেখা যায়। মানিককে ঢাকা মেডিকেল কলেজ হাসপাতালে আনার পর চিকিৎসকেরা তাকে মৃত ঘোষণা করেন।ওয়ারী এলাকায় একটি চারতলা ভবনের ছাদ থেকে গতকাল অজ্ঞাতপরিচয় এক ব্যক্তিকে (৪৫) আহত অবস্থায় উদ্ধার করা হয়। ঢাকা মেডিকেল কলেজ হাসপাতালে নেওয়ার পর চিকিৎসকেরা তাঁকে মৃত ঘোষণা করেন।ওয়ারী থানার এসআই মিজানুর রহমান বলেন, গতকাল সকাল সাড়ে সাতটার দিকে ওয়ারীর ভগবতী ব্যানার্জি রোডের একটি চারতলা ভবনের ছাদে ওই ব্যক্তিকে পাওয়া যায়। তাঁর দুই পা ভাঙা ছিল। ধারণা করা হচ্ছে, ওই ব্যক্তি পাশের ছয়তলা ভবন থেকে চারতলা ভবনে পড়ে যান।
