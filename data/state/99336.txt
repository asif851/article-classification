
মালদ্বীপে বসবাসকারী বাংলাদেশিদের ওপর সাম্প্রতিক কিছু হামলার ঘটনায় সেখানে কর্মরত শ্রমিকদের মাঝে আতঙ্ক বিরাজ করছে। এসব হামলার প্রতিবাদে মানববন্ধনের আয়োজন করেছেন সেখানকার বাংলাদেশিরা। যদিও দেশটির সরকার এবং সেখানে নিযুক্ত বাংলাদেশের রাষ্ট্রদূত এ কর্মসূচির ব্যাপারে সতর্ক করেছেন। খবর বিবিসির।গত সপ্তাহে সেখানে একজন বাংলাদেশি ছুরিকাঘাতে নিহত এবং আরও তিনজন ছুরিকাহত হন। এসব হামলার ঘটনায় বাংলাদেশিরা এখন উদ্বেগের মধ্যে আছেন। অনেকে কর্মস্থলে যেতেও ভয় পাচ্ছেন।মালদ্বীপে ১০ বছর ধরে বসবাসরত পেশায় গাড়িচালক বাংলাদেশি ফয়সল আহমেদ জানান, তিনি এর আগে কখনো এ রকম পরিস্থিতির মুখোমুখি হননি।ফয়সল বলেন, বাংলাদেশিদের ওপর হামলার ঘটনা বাড়ছে। এতে তাঁরা আতঙ্কে আছেন। বিশেষ করে সম্প্রতি রাজধানী মালেতে একটি রেস্টুরেন্টে ক্যাশিয়ার হিসেবে কর্মরত এক বাংলাদেশিকে মোটরসাইকেলে এসে পেছন থেকে ছুরি চালিয়ে যেভাবে হত্যা করা হয়েছে, তাতে সবাই ভয় পেয়ে গেছেন।বিবিসির খবরে বলা হয়, এসব হামলার বিরুদ্ধে প্রতিবাদ জানাতে আজ শুক্রবার মালেতে এক মানববন্ধন কর্মসূচির ডাক দিয়েছেন সেখানে বসবাসরত বাংলাদেশিরা। কিন্তু দেশটির কর্তৃপক্ষ এ ধরনের কর্মসূচি পালনের ব্যাপারে সতর্ক করেছে। দেশটিতে নিযুক্ত বাংলাদেশের রাষ্ট্রদূত রিয়ার অ্যাডমিরাল কাজী সারোয়ার হোসেনও সে দেশে বসবাসরত বাংলাদেশিদের এ ধরনের কর্মসূচি থেকে বিরত থাকার আহ্বান জানিয়েছেন।কাজী সারোয়ার হোসেন জানান, বাংলাদেশিদের নিরাপত্তাহীনতা নিয়ে তিনি গতকাল মালদ্বীপের প্রেসিডেন্টের সঙ্গে সাক্ষাৎ করে এ নিয়ে কথা বলেছেন। বাংলাদেশিদের নিরাপত্তায় ব্যবস্থা নেওয়ার জন্য প্রেসিডেন্ট এরই মধ্যে দেশটির স্বরাষ্ট্রমন্ত্রীকে নির্দেশ দিয়েছেন বলে জানান তিনি।বাংলাদেশিরা কেন হামলার শিকার হচ্ছেন—এমন প্রশ্নের উত্তরে মালেতে কর্মরত বাংলাদেশি ফয়সল বলেন, এর পেছনে রাজনৈতিক উদ্দেশ্য থাকতে পারে। মালদ্বীপে রাজনৈতিক সমস্যার সঙ্গে এসব হামলার সম্পর্ক থাকতে পারে।কাজী সারোয়ার হোসেনের ধারণাও একই। তিনি বলেন, মালদ্বীপের অভ্যন্তরীণ রাজনীতির কারণেই বাংলাদেশিরা এ রকম হামলার শিকার হচ্ছেন বলে তাঁর ধারণা। দেশটির বিরোধী দল বিদেশিদের ওপর হামলা করে আন্তর্জাতিক মহলের দৃষ্টি আকর্ষণের চেষ্টা করছে বলে তিনি মনে করেন। এ ক্ষেত্রে শুধু বাংলাদেশিরাই নন, ভারতীয়রাও এ রকম হামলার শিকার হচ্ছেন বলে জানান তিনি।মালদ্বীপে ৮০ থেকে ৯০ হাজার বাংলাদেশি কর্মরত আছেন বলে জানান দেশটিতে নিযুক্ত বাংলাদেশের রাষ্ট্রদূত। এঁদের বেশির ভাগই নির্মাণ ও পর্যটনশিল্পে কাজ করেন।
