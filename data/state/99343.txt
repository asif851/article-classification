
যুক্তরাষ্ট্রের জর্জিয়ার ভালদোস্টা স্টেট ইউনিভার্সিটির সঙ্গে গোপালগঞ্জের বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়ের একটি চুক্তি সই হয়েছে। গতকাল বুধবার গোপালগঞ্জে বিশ্ববিদ্যালয়টির উপাচার্যের কার্যালয়ে এ চুক্তি স্বাক্ষরিত হয়।ওই চুক্তির ফলে ভালদোস্টা স্টেট ইউনিভার্সিটির বিভিন্ন প্রতিষ্ঠানে বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়ের শিক্ষক ও স্নাতকোত্তর শ্রেণির শিক্ষার্থীরা গবেষণা, পড়ালেখা ও সাংস্কৃতিক বিনিময়সহ বিভিন্ন মেয়াদে গবেষণার সুযোগ পাবেন।গতকাল বিকেলে দ্য বোর্ড অব রিজেন্টস অব দ্য ইউনিভার্সিটি সিস্টেম অব জর্জিয়া ভালদোস্টা ইউনিভার্সিটির পক্ষে মিজানুর রহমান মিয়া ও বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়ের পক্ষে উপাচার্য খোন্দকার নাসিরউদ্দিন চুক্তিতে সই করেন।শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়ের জনসংযোগ কর্মকর্তা মাহবুবুল আলম বলেন, এ চুক্তির ফলে গবেষণা, পড়ালেখা ও সাংস্কৃতিক বিনিময় ছাড়াও উভয় প্রতিষ্ঠান গবেষণা, সেমিনার, কর্মশালা আয়োজন করতে পারবে।
