
মালয়েশিয়ার পর এবার পৃথিবীর অন্যান্য দেশেও কর্মী পাঠানোর জন্য সারা দেশে নিবন্ধন শুরু করতে যাচ্ছে সরকার। ২২ সেপ্টেম্বর শুরু হয়ে ১০ অক্টোবর পর্যন্ত সারা দেশে নিবন্ধন চলবে।
আজ বৃহস্পতিবার দুপুরে প্রবাসীকল্যাণ মন্ত্রণালয়ে এক সংবাদ সম্মেলনে মন্ত্রী খন্দকার মোশাররফ হোসেন এ তথ্য জানান।
পৃথিবীর অন্যান্য দেশে কর্মী পাঠানোর জন্য ২২ সেপ্টেম্বর থেকে ঢাকা ও বরিশাল বিভাগে নিবন্ধন শুরু হবে। শেষ হবে ২৮ সেপ্টেম্বর।
রাজশাহী, রংপুর ও সিলেট বিভাগে নিবন্ধন শুরু হবে ২৮ সেপ্টেম্বর। চলবে ৪ অক্টোবর পর্যন্ত।
খুলনা ও চট্টগ্রাম বিভাগে নিবন্ধন শুরু হবে ৪ অক্টোবর। শেষ হবে ১০ অক্টোবর।
প্রতিদিন সকাল নয়টা থেকে বিকেল পাঁচটা পর্যন্ত সারা দেশের সব ইউনিয়ন তথ্য সেবাকেন্দ্র, নগর তথ্য সেবাকেন্দ্র, পৌরসভা তথ্য সেবাকেন্দ্র এবং জেলা কর্মসংস্থান ও জনশক্তি কার্যালয়ে নিবন্ধন করা যাবে। নিবন্ধনের জন্য খরচ পড়বে ২৫০ টাকা।
সংবাদ সম্মেলনে প্রবাসীকল্যাণমন্ত্রী খন্দকার মোশাররফ হোসেন বলেন, আগামী দুই বছর পর্যন্ত এই নিবন্ধন তালিকা থেকে বিদেশে লোক পাঠানো হবে। তবে এই সময়ের মধ্যে ১৮ বছর পূর্ণ হলে যে কেউ যেকোনো সময় নিবন্ধন করতে পারবেন।
এর আগে জানুয়ারি মাসে মালয়েশিয়ায় বনায়ন খাতে কর্মী পাঠানোর জন্য সারা দেশে নিবন্ধন হয়। ওই সময় প্রায় সাড়ে ১৪ লাখ লোক নিবন্ধন করেছিলেন। তাঁদের মধ্য থেকে পাঁচ শরও কম লোক এখন মালয়েশিয়ায় যেতে পেরেছেন। ওই তালিকার বাকিরা নতুন নিবন্ধন কার্যক্রমে অংশ নিতে পারবেন বলে জানিয়েছেন প্রবাসীকল্যাণমন্ত্রী।
