
ময়মনসিংহের ত্রিশাল উপজেলায় মোবারক হোসেন ফকির হত্যার প্রায় দেড় মাস পার হলেও গতকাল সোমবার পর্যন্ত কাউকে গ্রেপ্তার করতে পারেনি পুলিশ। এতে এ হত্যাকাণ্ডের বিচার পাওয়া নিয়ে অনিশ্চয়তা দেখা দিয়েছে বলে আশঙ্কা প্রকাশ করেছেন বিচারপ্রার্থীরা।
থানা-পুলিশ সূত্রে জানা যায়, জমি নিয়ে বিরোধের জের ধরে গত ১ মে সাখুয়া উত্তরপাড়া গ্রামের মোবারক হোসেন ফকিরকে (৪৫) মারধর ও কাঁচি দিয়ে জখম করে হত্যা করা হয়। এ ঘটনায় পরদিন তাঁর দুই ভাই, স্বজনসহ ১২ জনের নাম উল্লেখ করে মামলা করেন নিহত মোবারকের স্ত্রী আরিফা খাতুন। এতে অজ্ঞাত আরও তিনজনকে আসামি করা হয়।
আরিফা খাতুন ও তাঁর স্বজনদের সূত্রে জানা যায়, মোবারকের সঙ্গে তাঁর ভাই আবদুল মান্নান ফকির, আবদুল হাই ফকিরসহ ভাতিজাদের দীর্ঘ দিন ধরে জমি নিয়ে বিরোধ ছিল। এর জের ধরে ১ মে সকালে আবদুল মান্নান, আবদুল হাই, তাঁদের স্ত্রী ও সন্তানেরা লাঠিসোঁটা, দা ও কাঁচি নিয়ে মোবারকের জমির ধান কেটে নেন। এর প্রতিবাদ করতে গেলে ভাই ও ভাতিজারা মোবারককে মারধর করেন। একপর্যায়ে আবদুল হাই হাতে থাকা কাঁচি দিয়ে মোবারকের পেটে আঘাত করেন। স্বজনেরা উদ্ধার করে ময়মনসিংহ মেডিকেল কলেজ হাসপাতালে ভর্তি করলে রাতেই মোবারক সেখানে মারা যান।
মামলার বাদী আরিফা খাতুন বলেন, মামলার পর ত্রিশাল থানার পুলিশ আরিফা খাতুন ও তাঁর স্বজনদের কাছে আসামিদের মুঠোফোন নম্বর ও তাঁদের আত্মীয়দের বাড়ির ঠিকানা চান। তিনি সেসব তথ্য পুলিশকে সরবরাহ করেন। কিন্তু পুলিশ কোনো আসামিকেই গ্রেপ্তার করতে পারেনি। আসামিরা পলাতক থাকলেও তাঁদের মুঠোফোন নম্বর সচল থাকে। দেড় মাসেও কোনো আসামি গ্রেপ্তার না হওয়ায় বিচার নিয়ে সংশয় জেগেছে।
মামলাটির তদন্ত কর্মকর্তা সিআইডির ময়মনসিংহ কার্যালয়ের এসআই মো. লুৎফর রহমান গতকাল বলেন, ‘আশা করি আসামিরা দ্রুত গ্রেপ্তার হবে।’
