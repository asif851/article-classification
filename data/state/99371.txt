

রাস্তা বন্ধ করে বাংলাদেশের কোথাও সমাবেশ না করতে দলের নেতা-কর্মীদের নির্দেশ দিয়েছেন আওয়ামী লীগের সাধারণ সম্পাদক ওবায়দুল কাদের। তিনি বলেছেন, ভবিষ্যতে ছুটির দিনে শোভাযাত্রা-সমাবেশ করা যায় কি না, তার চিন্তা চলছে।
আজ শুক্রবার ধানমন্ডির ৩২ নম্বরে ঢাকা মহানগর উত্তর আওয়ামী লীগের শীতবস্ত্র বিতরণ অনুষ্ঠানে ওবায়দুল কাদের এসব কথা বলেন।
ওবায়দুল কাদের বলেন, যানজটের কথা মাথায় রেখে সরকার বেশ কিছু সিদ্ধান্ত নিয়েছে। তিনি বলেন, ‘মাঝখানে একটু সমস্যা হয়েছে, যে কারণে প্রধানমন্ত্রী বঙ্গবন্ধুকন্যার সুস্পষ্ট নির্দেশনা যে রাস্তায় কোনো প্রোগ্রাম করা যাবে না।’
সড়কে শীতবস্ত্র বিতরণের সময় জটলা তৈরি হওয়ায় সড়ক পরিবহন ও সেতুমন্ত্রী ওবায়দুল কাদের বলেন, ‘আমি তাদের বলেছিলাম এই বস্ত্র বিতরণ আরও ভেতরে করতে। এটা নেত্রীর নির্দেশ। কিন্তু তারা এমনভাবে করেছে, যে এটা রাস্তার কাছাকাছি চলে এসেছে। তারপরও আমি পুলিশের লোকজনকে বলব, অনুষ্ঠানের যখন ব্যবস্থা হয়ে গেছে আপনারা এমন ব্যবস্থা করুন যেন কোনোভাবে রাস্তা বন্ধ না হয়। রাস্তায় গাড়ি চলাচল অব্যাহত থাকবে এবং শীতবস্ত্র বিতরণ অব্যাহত থাকবে।’
সরকারের তৃতীয় বর্ষপূর্তিতে জাতির উদ্দেশে প্রধানমন্ত্রীর দেওয়া ভাষণে দেশবাসীর পাশাপাশি বিএনপির সমর্থকেরাও খুশি হয়েছেন উল্লেখ করে ওবায়দুল কাদের বলেন, ‘শুধুমাত্র বিএনপির নেতারা, যাঁরা কর্মসূচি দিয়ে ঘরে বসে হিন্দি সিরিয়াল দেখেন, সেই নেতারা হতাশ। সংকটে আছে বিএনপি, দেশ সংকটে নেই।’
রাজনৈতিক বিষয়ে সব সিদ্ধান্ত সাংবিধানিক কাঠামোর মধ্যেই হবে জানিয়ে ওবায়দুল কাদের বলেন, ‘সমঝোতা সবকিছুই হবে সংবিধান অনুযায়ী। আমরা সংবিধানের বাইরে যাব না।’
