
কক্সবাজারের টেকনাফ উপজেলার সাবরাং ইউনিয়নের আড়াই নম্বর স্লুইসগেট এলাকা থেকে গতকাল রোববার ভোররাতে ৫ লাখ ইয়াবা বড়িসহ একটি নৌকা আটক করেছে বিজিবি।
২ বিজিবির অতিরিক্ত পরিচালক মেজর আবু রাসেল সিদ্দিকী স্বাক্ষরিত সংবাদ বিজ্ঞপ্তিতে বলা হয়, মিয়ানমার থেকে ইয়াবার একটি বড় চালান আড়াই নম্বর স্লুইসগেট এলাকা দিয়ে আনা হচ্ছে—এমন তথ্যের ভিত্তিতে ব্যাটালিয়নের অধিনায়ক লে. কর্নেল আবুজার আল জাহিদের নেতৃত্বে বিজিবির একটি বিশেষ দল নাফ নদীতে অবস্থান নেয়। ভোররাতে একটি নৌকায় করে আসা কয়েকজন ইয়াবা পাচারকারী বিজিবির উপস্থিতি টের পেয়ে দুটি গুলি করে। এ সময় বিজিবিও আত্মরক্ষার্থে আটটি গুলি ছোড়ে। একপর্যায়ে পাচারকারীরা নাফ নদীতে ঝাঁপ দিয়ে সাঁতরে মিয়ানমারের দিকে পালিয়ে যায়। পরে নৌকা থেকে পাঁচ লাখ ইয়াবা বড়ি উদ্ধার করা হয়।
২ বিজিবির অধিনায়ক লে. কর্নেল আবুজার আল জাহিদ বলেন, এ ঘটনায় মামলা করার প্রক্রিয়া চলছে। তিনি বলেন, এ ঘটনায় হতাহতের কোনো খবর পাওয়া যায়নি।
 
