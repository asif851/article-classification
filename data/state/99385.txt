
নাটোরের বড়াইগ্রাম উপজেলার নগর ইউনিয়নের পাঁচবাড়িয়া গ্রামে গত শুক্রবার রাতে বিএনপির তিন কর্মীর বাড়িঘরে আগুন দেওয়ার ঘটনা ঘটে। এ সময় বাইরে থেকে দরজায় তালা দিয়ে পেট্রল ঢেলে পরিবারের সদস্যদের পুড়িয়ে হত্যার চেষ্টা করা হয় অভিযোগ পাওয়া গেছে।এ ঘটনার জন্য স্থানীয় আওয়ামী লীগের নেতা-কর্মীদের দায়ী করেছেন বিএনপির নেতা-কর্মীরা। আওয়ামী লীগের সমাবেশ থেকে হুমকি দেওয়ার দুই দিনের মাথায় এ ঘটনা ঘটেছে বলে তাঁরা অভিযোগ করেছেন।স্থানীয় লোকজন জানান, গত বুধবার পাঁচবাড়িয়া গ্রামে আওয়ামী লীগ সমাবেশ করে। সমাবেশে নাটোর-৪ আসনের সাংসদ আবদুল কুদ্দুসসহ নেতা-কর্মীরা উপস্থিত ছিলেন। সেখানে বক্তৃতায় বিএনপির স্থানীয় কর্মীদের শায়েস্তা করার হুমকি দেওয়া হয়। এর দুই দিন পর শুক্রবার রাত একটার দিকে পাঁচবাড়িয়া গ্রামের বিএনপির কর্মী সাজদার শাহ, আজিজ শাহ ও রবিউল শাহের বাড়িতে দুর্বৃত্তরা আগুন ধরিয়ে দেয়। চিৎকার শুনে প্রতিবেশীরা এসে তাঁদের উদ্ধার করেন। এ সময় রবিউল শাহের স্ত্রী আসমা খাতুন (২৮) অগ্নিদগ্ধ হন। তাঁকে বড়াইগ্রাম হাসপাতালে ভর্তি করা হয়েছে। পরিবারগুলোর দাবি, অগ্নিকাণ্ডে কমপক্ষে ১২ লাখ টাকার ক্ষতি হয়েছে।ক্ষতিগ্রস্ত সাজদার শাহ বলেন, ‘কয়েক দিন আগে আওয়ামী লীগের কর্মীরা বাজারে সবার সামনে আমার বাড়িঘর পুড়িয়ে ভিটেছাড়া করার হুমকি দেন।’ নগর ইউনিয়ন বিএনপির সভাপতি সাজদার রহমান বলেন, আওয়ামী লীগের কর্মীরা পরিকল্পিতভাবে বিএনপির কর্মীদের বাড়িঘরে আগুন দিয়েছেন।নগর ইউনিয়ন আওয়ামী লীগের সভাপতি আবদুল কাদের মণ্ডল এ ঘটনার সঙ্গে তাঁদের কর্মীরা জড়িত নন বলে দাবি জানিয়েছেন।
