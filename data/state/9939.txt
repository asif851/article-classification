
ঢাকায় বঙ্গবন্ধু শেখ মুজিব আন্তর্জাতিক বিমানবন্দর নির্মাণের জন্য জায়গা খোঁজার কাজ শেষ হয়েছে বলে জানিয়েছেন প্রধানমন্ত্রী শেখ হাসিনা। তিনি বলেন, ঢাকাকে প্রাচ্য ও পাশ্চাত্য বিমান চলাচলের হাব হিসেবে গড়ে তোলার জন্য এই বিমানবন্দর নির্মাণের পরিকল্পনা গ্রহণ করা হয়েছে।সরকারি দলের সাংসদ গোলাম দস্তগীর গাজীর এক প্রশ্নের জবাবে আজ বুধবার প্রধানমন্ত্রী এ কথা বলেন। প্রধানমন্ত্রী বলেন, প্রকল্পের সম্ভাব্য সমীক্ষা চালানোর জন্য গত বছরের ২১ সেপ্টেম্বর জাপানি পরামর্শক প্রতিষ্ঠান ‘নিপ্পন কই’ কোম্পানির সঙ্গে চুক্তি সই হয়েছে এবং ১ অক্টোবর থেকে তারা কাজ শুরু করে। ইতিমধ্যে তারা জরিপ শেষ করে জায়গা নির্বাচনের জন্য সংক্ষিপ্ত তালিকা তৈরির কাজ করছে। সংক্ষিপ্ত তালিকা থেকে একটি জায়গাকে নির্বাচন করা হবে। এ ছাড়া দেশের দক্ষিণ-পশ্চিমাঞ্চলের সঙ্গে দ্রুত যোগাযোগ স্থাপনের জন্য বাগেরহাটে খানজাহান আলী বিমানবন্দর নির্মাণের জন্য প্রকল্প গ্রহণ করা হয়েছে। বর্তমানে বিমানবন্দর নির্মাণের জন্য ভূমি অধিগ্রহণের কাজ চলছে। এম আবদুল লতিফের প্রশ্নের জবাবে প্রধানমন্ত্রী বলেন, বাংলাদেশ পোশাক রপ্তানিতে বর্তমানে ইউরোপীয় ইউনিয়নভুক্ত দেশ, কানাডা, অস্ট্রেলিয়া, নিউজিল্যান্ড, সুইজারল্যান্ড, চীন, ভারত প্রভৃতি দেশে শুল্কমুক্ত সুবিধা পেয়ে থাকে। এ ছাড়া সম্ভাবনাময় বাজার হিসেবে রাশিয়া, দক্ষিণ আফ্রিকা, জাপান, ব্রাজিল, চীন, ভারত, দক্ষিণ কোরিয়া প্রভৃতি দেশের বাণিজ্য মেলায় অধিক হারে অংশগ্রহণ ও বাণিজ্য প্রতিনিধিদল পাঠানো হচ্ছে।সামশুল হক চৌধুরীর প্রশ্নের জবাবে শেখ হাসিনা বলেন, দেশে বর্তমানে ৩১৮টি ফায়ার স্টেশন চালু আছে। এসব স্টেশনে জনবলের সংখ্যা ৮ হাজার ৫০০। তবে সরকার ফায়ার সার্ভিসের উন্নয়নে একাধিক প্রকল্প গ্রহণ করেছে। প্রকল্প বাস্তবায়িত হলে স্টেশনের সংখ্যা ৫৫২টি এবং জনবলের সংখ্যা দাঁড়াবে ১৫ হাজারে।জাতীয় পার্টির রওশন আরা মান্নানের প্রশ্নের জবাবে শেখ হাসিনা বলেন, নারীর ক্ষমতায়ন ও অর্থনৈতিক সক্ষমতা বাড়াতে সরকার নানামুখী পদক্ষেপ গ্রহণ করেছে। এর অংশ হিসেবে বর্তমানে জাতীয় সংসদের স্পিকার একজন নারী। সংসদ নেতা, উপনেতা ও বিরোধীদলীয় নেতা হিসেবে নারীরা দায়িত্ব পালন করছেন। মন্ত্রিসভায় প্রধানমন্ত্রীসহ মোট পাঁচজন নারী রয়েছেন। নারীদের মধ্যে প্রশাসনে বর্তমানে দুজন জ্যেষ্ঠ সচিব, সাতজন সচিব ও ৭৮ জন অতিরিক্ত সচিব হিসেবে দায়িত্ব পালন করছেন। নির্বাচন কমিশনে প্রথমবারের মতো একজন নারী কমিশনার নিয়োগ দেওয়া হয়েছে। প্রধানমন্ত্রীর প্রশ্নোত্তরের আগে স্পিকার শিরীন শারমিন চৌধুরীর সভাপতিত্বে সন্ধ্যা সোয়া ছয়টায় সংসদের অধিবেশন শুরু হয়। প্রশ্নোত্তর টেবিলে উত্থাপিত হয়।
