
জামায়াতে ইসলামীর আমির মতিউর রহমান নিজামীর বিরুদ্ধে মানবতাবিরোধী অপরাধের অভিযোগে দায়ের করা মামলার কার্যক্রম শেষ হয়েছে। যেকোনো দিন রায় ঘোষণা করা হবে।বিচারপতি এম ইনায়েতুর রহীম ও বিচারপতি আনোয়ারুল হকের সমন্বয়ে গঠিত আন্তর্জাতিক অপরাধ ট্রাইব্যুনাল-১-এ আজ সোমবার বিকেল চারটার দিকে দুই পক্ষের যুক্তি উপস্থাপন শেষ হয়। পরে ট্রাইব্যুনাল রায় অপেক্ষাধীন (সিএভি) রাখেন।যুক্তি উপস্থাপনে রাষ্ট্রপক্ষে ছিলেন সৈয়দ হায়দার আলী ও মোহাম্মদ আলী। আর আসামিপক্ষে যুক্তি উপস্থাপন করেন আইনজীবী মিজানুল ইসলাম। যুক্তি উপস্থাপনের সময় নিজামী উপস্থিত ছিলেন।এর আগে গত বছরের ১৩ নভেম্বর নিজামীর মামলা প্রথমবারের মতো রায়ের জন্য অপেক্ষাধীন রাখা হয়। তবে রায় ঘোষণার আগেই ৩১ ডিসেম্বর ট্রাইব্যুনাল-১-এর চেয়ারম্যান বিচারপতি এ টি এম ফজলে কবীর অবসরে যান। এরপর ট্রাইব্যুনাল-১-এর চেয়ারম্যান হিসেবে যোগদান করেন বিচারপতি এম ইনায়েতুর রহীম। তিনি দুই পক্ষকে নতুন করে যুক্তি উপস্থাপনের আদেশ দেন। সেই যুক্তি উপস্থাপন শেষ হলো আজ।মুক্তিযুদ্ধকালে হত্যা, লুট, ধর্ষণ, উসকানি ও সহায়তা, পরিকল্পনা ও ষড়যন্ত্র এবং বুদ্ধিজীবী হত্যাসহ মোট ১৬টি ঘটনায় ২০১২ সালের ২৮ মে নিজামীর বিরুদ্ধে অভিযোগ আনা হয়। ধর্মীয় অনুভূতিতে আঘাত দেওয়ার অভিযোগে আনা একটি মামলায় ২০১০ সালের ২৯ জুন মতিউর রহমান নিজামীকে গ্রেপ্তার করা হয়। পরে ট্রাইব্যুনালের তদন্ত সংস্থার আবেদনের পরিপ্রেক্ষিতে একই বছরের ২ আগস্ট তাঁকে মানবতাবিরোধী অপরাধের অভিযোগে গ্রেপ্তার দেখানো হয়।
