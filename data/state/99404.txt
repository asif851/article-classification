
ঢাকা মেডিকেল কলেজ হাসপাতালে ভর্তি মুক্তামণির আজ মঙ্গলবার অস্ত্রোপচার করা হয়েছে। সকাল সাড়ে ৯টা থেকে দুপুর সাড়ে ১২টা পর্যন্ত অস্ত্রোপচার চলে। বর্তমানে সে নিবিড় পরিচর্যা কেন্দ্রে (আইসিইউ) আছে।
হাসপাতালের বার্ন ও প্লাস্টিক সার্জারি ইউনিটের প্রধান সমন্বয়ক সামন্ত লাল সেন প্রথম আলোকে বলেন, তৃতীয় দফায় অস্ত্রোপচারের পর মুক্তামণির হাতে কোনো টিউমার নেই। সব টিউমার অপসারণ করা হয়েছে। আজ তাকে চার ব্যাগ রক্ত দেওয়া হয়। মুক্তামণিকে ২৪ ঘণ্টা পর্যবেক্ষণে রাখা হয়েছে।
রক্তনালির টিউমারে আক্রান্ত মুক্তামণির হাতে প্রথম দফায় অস্ত্রোপচার হয় ১২ আগস্ট। সে সময় মুক্তামণির ডান হাত থেকে প্রায় তিন কেজি ওজনের টিউমার অপসারণ করেন চিকিৎসকেরা। দ্বিতীয় দফায় ২৯ আগস্ট তার হাতে অস্ত্রোপচার করা হয়।
সাতক্ষীরায় জন্মের দেড় বছর বয়স থেকে মুক্তামণির ডান হাতের সমস্যার শুরু। প্রথমে হাতে টিউমারের মতো হয়। ছয় বছর বয়স পর্যন্ত টিউমারটি তেমন বড় হয়নি। কিন্তু পরে তার ডান হাত ফুলে অনেকটা কোলবালিশের মতো হয়ে যায়। সে বিছানাবন্দী হয়ে পড়ে। মুক্তামণির রোগ নিয়ে গণমাধ্যমে খবর প্রকাশিত হলে সামাজিক যোগাযোগমাধ্যমে তুমুল আলোচনা শুরু হয়। গত ১১ জুলাই মুক্তামণিকে ভর্তি করা হয় ঢাকা মেডিকেল কলেজ হাসপাতালের বার্ন ইউনিটে। প্রধানমন্ত্রী শেখ হাসিনা মুক্তামণির চিকিৎসার দায়িত্ব নিয়েছেন।
 
 
 
 
