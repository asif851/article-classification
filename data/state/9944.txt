
কিশোরগঞ্জের কটিয়াদী উপজেলার করগাঁও ইউনিয়নের মামুদপুর গ্রামে গতকাল শুক্রবার দুপুরে একদল দুর্বৃত্ত সুধীর গোসাইয়ের বাড়ির কালীমন্দিরের কালীমূর্তি ও মহাদেবের মূর্তি ভাঙচুর করেছে।
করগাঁও ইউনিয়ন পূজা উদ্যাপন পরিষদের সভাপতি ও মন্দির কমিটির সভাপতি বীরেন্দ্র দেবনাথ জানান, মন্দিরের পুরোহিত সঞ্জিত ঠাকুর দুপুরে মন্দিরে পূজা দিতে গিয়ে দরজা খোলা দেখতে পান। এ সময় স্থানীয় লোকজনসহ পুরোহিত মন্দিরে প্রবেশ করে কালীমূর্তি ও মহাদেবের মূর্তির মাথাসহ বিভিন্ন অংশ ভাঙা দেখতে পান।
উপজেলা পূজা উদ্যাপন পরিষদের সভাপতি শীতল কুমার সাহা ও সম্পাদক দিলীপ কুমার সাহা এ ঘটনার সঙ্গে জড়িত ব্যক্তিদের দ্রুত গ্রেপ্তারের দাবি জানান।
কটিয়াদী থানার ভারপ্রাপ্ত কর্মকর্তা (ওসি) এমদাদুল হক মিয়া জানান, খবর পেয়ে তিনি গতকাল বিকেলে ঘটনাস্থল পরিদর্শন করেছেন। এ ঘটনার সঙ্গে জড়িত ব্যক্তিদের গ্রেপ্তারের চেষ্টা চলছে।
