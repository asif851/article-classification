
রাজধানীর মোহাম্মদপুরে জান্নাতবাগ-৪০ বস্তি উচ্ছেদ কার্যক্রমের ওপর ছয় মাসের স্থগিতাদেশ দিয়েছেন হাইকোর্ট। পাশাপাশি কোনো ধরনের নোটিশ না দিয়ে উচ্ছেদ কার্যক্রম কেন বেআইনি ঘোষণা করা হবে না, তা জানতে চেয়ে রুল দেওয়া হয়েছে।
বস্তিবাসী তিনজনের করা এক রিটের প্রাথমিক শুনানি নিয়ে আজ বুধবার বিচারপতি নাইমা হায়দার ও বিচারপতি আবু তাহের মো. সাইফুর রহমানের সমন্বয়ে গঠিত হাইকোর্ট বেঞ্চ এ আদেশ দেন। আদালতে রিট আবেদনকারীদের আইনি সহায়তায় রয়েছে মানবাধিকার ও আইনগত সহায়তাকারী সংগঠন বাংলাদেশ লিগ্যাল এইড অ্যান্ড সার্ভিসেস ট্রাস্ট (ব্লাস্ট)।
আদালতে রিট আবেদনকারীদের পক্ষে ব্লাস্ট নিয়োজিত আইনজীবী খুরশীদ আলম খান শুনানিতে অংশ নেন। রাষ্ট্রপক্ষে ছিলেন ডেপুটি অ্যাটর্নি জেনারেল মোখলেছুর রহমান।
পরে খুরশীদ আলম খান প্রথম আলোকে বলেন, কয়েক দিন ধরেই উচ্ছেদ কার্যক্রম চলছে। কোনো ধরনের নোটিশ না দিয়েই উচ্ছেদ কার্যক্রম শুরু করা হয়। এ নিয়ে রিটটি করা হয়। আদালত শুনানি নিয়ে ওই আদেশ দেন। চার সপ্তাহের মধ্যে বিবাদীদের রুলের জবাব দিতে বলা হয়েছে বলে জানান তিনি।
বিভিন্ন গণমাধ্যমের প্রকাশিত খবর অনুযায়ী, ২ জানুয়ারি কোনো ধরনের নোটিশ ছাড়াই মোহাম্মদপুরের জান্নাতবাগ বস্তি উচ্ছেদ অভিযান শুরু করে ঢাকা উত্তর সিটি করপোরেশনের (ডিএনসিসি) ভ্রাম্যমাণ আদালত।
