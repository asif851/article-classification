
বর্তমান প্রেক্ষাপটে সন্ত্রাসবাদকে বিবেচনায় নিয়ে তরুণদের জন্য আরও ব্যাপকতর ও সৃজনশীল পদক্ষেপ নিতে বিশ্ব সম্প্রদায়কে আহ্বান জানিয়েছে বাংলাদেশ। গতকাল সোমবার টেকসই উন্নয়ন লক্ষ্য (এসডিজি) নিয়ে নিউইয়র্কে জাতিসংঘ সদর দপ্তরে অনুষ্ঠিত উচ্চপর্যায়ের রাজনৈতিক ফোরামের আলোচনায় পররাষ্ট্রসচিব মো. শহীদুল হক এ আহ্বান জানান।
‘এনসিউরিং দ্যাট নো ওয়ান ইজ লেফট বিহাইন্ড: রিচিং দ্য মোস্ট ভালনারেবল’ শীর্ষক প্যানেল আলোচনায় সভাপতিত্ব করেন জাতিসংঘে দক্ষিণ কোরিয়ার স্থায়ী প্রতিনিধি ও জাতিসংঘের অর্থনৈতিক ও সামাজিক কাউন্সিলের সভাপতি ওহ জুন। আলোচনায় সঞ্চালনা করেন আন্তর্জাতিক শ্রম সংস্থার (আইএলও) মহাপরিচালক গাই রাইডার।
আলোচনায় অন্যতম প্যানেল আলোচক শহীদুল হক বলেন, ‌‘সহিংস উগ্রবাদ ও মৌলবাদ তরুণদের প্রভাবিত করায় সম্ভাব্য চ্যালেঞ্জ মোকাবিলায় আমাদের পদক্ষেপ নিতে হবে। বস্তুত, নিরাপত্তার প্রেক্ষাপটে, ঝুঁকির ব্যাপারে দীর্ঘদিনের ধারণায় মৌলিক পরিবর্তন এসেছে।’পররাষ্ট্রসচিব ঝুঁকিপূর্ণ গোষ্ঠী হিসেবে তরুণ ও অভিবাসী এবং প্রয়োজনীয় পদক্ষেপের অংশ হিসেবে অর্থনৈতিকভাবে সবাইকে অন্তর্ভুক্ত করার বিষয়ে জোর দেন। তাঁর মতে, ঝুঁকির বিষয়টি শুধু দুর্যোগ নয়, ব্যাপক অর্থে এটি রাজনীতি, উন্নয়ন ও নিরাপত্তার পরিপ্রেক্ষিতেও যুক্ত। তাই ব্যাপক অর্থে উন্নয়ন ও নিরাপত্তার প্রেক্ষাপটে তিনি তরুণ, বিশেষ করে কিশোর-কিশোরীদের কাছে পৌঁছানোর ওপর গুরুত্ব দেন।
এ প্রসঙ্গে বাংলাদেশের কথা উল্লেখ করে শহীদুল হক বলেন, বাংলাদেশের জনসংখ্যার অর্ধেকের বয়স ২৫ বছরের কম এবং ২০৩০ সালের মধ্যে মোট জনসংখ্যার দুই-তৃতীয়াংশই হবেন অর্থনৈতিকভাবে সক্রিয় তরুণ, যাঁরা বৈশ্বিক মূল্যবোধ ও উন্নয়নের সঙ্গে যুক্ত হবেন। একই সময়ে বাংলাদেশের জনসংখ্যার ৪৮ শতাংশ বাস করবে শহরগুলোতে। আর শহুরে তরুণদের পারিপার্শ্বিক পরিস্থিতি, আকাঙ্ক্ষা ও মূল্যবোধ হবে ভিন্নতর।
