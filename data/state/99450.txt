
অর্থমন্ত্রী আবুল মাল আবদুল মুহিত মিয়ানমারের রোহিঙ্গা প্রসঙ্গে বলেছেন, মিয়ানমারে রোহিঙ্গাদের ওপর যা ঘটছে, তা খুব খারাপ হচ্ছে। দেশটিতে জাতিসংঘের অধীনে রোহিঙ্গাদের জন্য আলাদা একটি জোন (অঞ্চল) থাকা উচিত।
ঈদের ছুটির পর আজ সোমবার প্রথম কার্যদিবসে সচিবালয়ে গিয়ে কর্মকর্তা-কর্মচারী ও সাংবাদিকদের সঙ্গে শুভেচ্ছা বিনিময় শেষে অর্থমন্ত্রী এসব কথা বলেন।
সাংবাদিকদের অর্থমন্ত্রী বলেন, ‘২০১৮ সালের ডিসেম্বরে নির্বাচন অনুষ্ঠিত হবে। নির্বাচন কমিশন ওই বছরের আগস্ট থেকে প্রস্তুতি শুরু করবে।’
অর্থমন্ত্রী বলেন, ‘আমার বিশ্বাস, বিএনপি এই নির্বাচনে অংশ নেবে।’
আগামী নির্বাচনে অর্থমন্ত্রীর আসন (সিলেট-০১) থেকে বিএনপির চেয়ারপারসন খালেদা জিয়ার পুত্রবধূর অংশ নেওয়ার বিষয়ে এক প্রশ্নের জবাবে মন্ত্রী বলেন, ‘এ বিষয়ে আমি ঠিক বলতে পারি না। তবে কোনো প্রচার-প্রচারণাও তো দেখি না।’
অর্থমন্ত্রী বলেন, ‘দল চাইলে আমি নিজেও নির্বাচন করতে পারি।’
