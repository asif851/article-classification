
অর্থ মন্ত্রণালয়ের অভ্যন্তরীণ সম্পদ বিভাগের অধীন জাতীয় রাজস্ব বোর্ডের সহকারী রাজস্ব কর্মকর্তা হিসেবে ৪৫৬ জনকে নিয়োগের জন্য সাময়িকভাবে সুপারিশ করেছে সরকারি কর্মকমিশন (পিএসসি)। আজ সোমবার দ্বিতীয় শ্রেণির এই পদটিতে নিয়োগের চূড়ান্ত ফল প্রকাশ করা হয়।
পিএসসির পরীক্ষা নিয়ন্ত্রক (নন ক্যাডার) শেখ সাখাওয়াৎ হোসেন সোমবার রাতে প্রথম আলোকে জানান, চূড়ান্ত ফলে ৪৫৬ জনকে নিয়োগের সুপারিশ করা হয়েছে। তথ্য বিভ্রাটের কারণে চূড়ান্ত উত্তীর্ণ ৩০ জনের ফল স্থগিত রাখা হয়েছে।
প্রায় ৪২ হাজার পরীক্ষার্থী এই পদে নিয়োগের জন্য প্রিলিমিনারি পরীক্ষায় অংশ নেন। গত বছরের ১১ ডিসেম্বর দ্বিতীয় শ্রেণির এই কর্মকর্তা পদে নিয়োগের লিখিত পরীক্ষা অনুষ্ঠিত হয়। এ বছরের ১৪ জুন ফল প্রকাশ করা হয়। এতে উত্তীর্ণ হন ৩ হাজার ৮১২ জন। নভেম্বরে তাঁদের মৌখিক পরীক্ষা শেষ হয়েছিল।
পিএসসি সূত্রে জানা গেছে, স্বাস্থ্য পরীক্ষা ও যাচাই-বাছাইয়ের পর নিয়োগ চূড়ান্ত হবে। কমিশনের ওয়েবসাইটে ফল প্রকাশ করা হয়েছে।
