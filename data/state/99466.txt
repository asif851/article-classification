
বাংলাদেশে নিযুক্ত ভারতীয় হাইকমিশনের ফার্স্ট সেক্রেটারি (রাজনীতি ও তথ্য) রাজেশ উকাই বলেছেন, বাংলাদেশে ধারাবাহিক গুপ্তহত্যার মাধ্যমে অস্থিরতা সৃষ্টির চেষ্টা চলছে। ভারত মনে করে, সরকার, বিশেষ করে প্রধানমন্ত্রী শেখ হাসিনা কঠোর হাতে দমন করে স্থিতিশীলতা ফিরিয়ে আনতে পারবেন। তখন দেশের সংখ্যালঘুদের আতঙ্কও দূর হয়ে যাবে।আজ শুক্রবার দুপুর সাড়ে ১২টার দিকে পটুয়াখালীর গলাচিপা উপজেলা কেন্দ্রীয় কালীবাড়ি আঙিনায় সংখ্যালঘু সম্প্রদায়ের প্রতিনিধিদের সঙ্গে মতবিনিময় সভায় প্রধান অতিথির বক্তব্যে রাজেশ উকাই এ কথা বলেন।ভারতীয় এই কূটনীতিক আরও বলেন, বাংলাদেশের বর্তমান সরকার অবকাঠামো উন্নয়ন, শিক্ষার উন্নয়ন ও দারিদ্র্য দূরীকরণে ঈর্ষণীয় সাফল্য অর্জন করেছে। এ অর্জনকে আরও কাজে লাগাতে হবে।গলাচিপা উপজেলা কেন্দ্রীয় কালীবাড়ি পরিচালনা পর্ষদের সভাপতি সুনীল কৃষ্ণ কুণ্ডুর সভাপতিত্বে মতবিনিময় সভায় অন্যান্যের মধ্যে বক্তব্য দেন গলাচিপা উপজেলা পরিষদের চেয়ারম্যান মো. সামসুজ্জামান, পৌরসভার মেয়র আবদুল ওহাব খলিফা, উপজেলা আওয়ামী লীগের সভাপতি সন্তোষ কুমার দে, বাংলাদেশ বেদান্ত সাংস্কৃতিক মঞ্চের সভাপতি কিশোর কুমার সরকার, বাংলাদেশ হিন্দু বৌদ্ধ খ্রিষ্টান ঐক্য পরিষদ গলাচিপা উপজেলা শাখার সভাপতি মনীন্দ্র চন্দ্র পাল, গলাচিপা পূজা উদ্‌যাপন পরিষদের সাধারণ সম্পাদক তাপস কুমার দত্ত প্রমুখ।মতবিনিময় সভা শেষে রাজেশ উকাই গলাচিপা উপজেলা কেন্দ্রীয় কালীবাড়ি আঙিনায় নির্মাণাধীন বিভিন্ন মন্দির পরিদর্শন করেন এবং প্রসাদ গ্রহণ করেন।
