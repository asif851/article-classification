
পাবনার ঈশ্বরদীতে পানির দরে বিক্রি হচ্ছে শিম। পাইকারি বাজারে ৩০ টাকা কেজির শিম এখন বিক্রি হচ্ছে এক টাকায়। হঠাৎ এই দরপতনের কারণ হিসেবে হতাশ চাষিরা ১৮ দলের টানা হরতাল-অবরোধ কর্মসূচিকে দায়ী করেছেন।
গতকাল রোববার ঈশ্বরদীর বিভিন্ন মোকামে পাইকারি শিম বিক্রি করতে এসে কৃষকেরা বাধ্য হয়ে পানির দরে বিক্রি করে দিয়েছেন। উপজেলার মুলাডুলি, দাশুড়িয়া, আওতাপাড়া, ভাড়ইমারি, শহরের আমবাগান বাজারে গতকাল এক টাকা কেজিতে শিম বিক্রি করতে দেখা গেছে।
চাষি আনসার আলী জানান, দেশে রাজনৈতিক অস্থিরতার কারণে ট্রাকসংকট ও পরিবহন ভাড়া অস্বাভাবিক বেড়ে গেছে। ফলে তাঁরা এক টাকা কেজি দরেই শিম বিক্রি করে দিচ্ছেন।
