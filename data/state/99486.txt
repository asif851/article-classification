
রাজধানীতে রিয়াদ (১৬) নামে এক হোটেল কর্মচারীকে মারধর ও গুলি করে হত্যার পর ঘটনাটিকে ছিনতাইকারীদের কাজ বলে চালিয়ে দেওয়ার অপচেষ্টার অভিযোগ উঠেছে।
মতিঝিলের ঘরোয়া হোটেলে কাজ করতেন রিয়াদ। তাঁর বাড়ি চাঁদপুরের হাজীগঞ্জ উপজেলার হারিয়ান সাহেববাড়ি।
গতকাল মঙ্গলবার দিবাগত রাত দেড়টার দিকে গুলিবিদ্ধ অবস্থায় রিয়াদকে ঢাকা মেডিকেল কলেজ হাসপাতালে নিয়ে যান তাঁর সহকর্মী বলে পরিচয় দেওয়া জসিম। রাত দুইটার দিকে কর্তব্যরত চিকিৎসক তাঁকে মৃত ঘোষণা করেন।
ঘটনা সম্পর্কে হাসপাতাল পুলিশকে জসিম বলেন, গতকাল দিবাগত রাত একটার দিকে হোটেলের টাকা নিয়ে সিএনজিচালিত অটোরিকশায় করে মালিকের বাসায় যাচ্ছিলেন রিয়াদ। শাপলা চত্বর এলাকায় তাঁর অটোরিকশাটিকে থামার সংকেত দেয় ছিনতাইকারীরা। অটোরিকশা না থামায় দুর্বৃত্তরা গুলি ছোড়ে। এতে রিয়াদের মুখমণ্ডলে গুলি লাগে। পরে তাঁকে ঢাকা মেডিকেল কলেজ হাসপাতালে নেওয়া হয়। এ ঘটনায় অবশ্য টাকা খোয়া যায়নি।
রিয়াদের বড় ভাই পরিচয় দেওয়া রিপন (২০) আজ বুধবার অভিযোগ করেন, চুরির অভিযোগে তাঁর ভাইকে মারধর করা হয়। একপর্যায়ে ওয়ারী এলাকায় ঘরোয়া হোটেলের কর্মচারীদের মেসে তাঁকে গুলি করার পর ছিনতাইয়ের গল্প সাজানো হয়। ঘটনাটিকে হত্যাকাণ্ড দাবি করে এর জন্য হোটেলের মালিক আরিফুল ইসলামকে দায়ী করেন তিনি।
এ অভিযোগের ব্যাপারে হোটেল কর্তৃপক্ষ বা আরিফুল ইসলামের বক্তব্য নেওয়া সম্ভব হয়নি।
ওয়ারী থানার ভারপ্রাপ্ত কর্মকর্তা (ওসি) তপন চন্দ্র সাহা প্রথম আলোকে বলেন, ঘটনাস্থল থেকে ভিডিও ফুটেজ সংগ্রহ করা হয়েছে। হোটেল মালিক পলাতক রয়েছেন। এ ঘটনায় পরিবারের পক্ষ থেকে মামলা দায়েরের প্রক্রিয়া চলছে।
