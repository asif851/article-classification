
সীমানা নির্ধারণের জটিলতায় তফসিল ঘোষণার তিন দিনের মাথায় রংপুরের চারটি উপজেলা পরিষদের নির্বাচন স্থগিত করা হয়েছে। যেসব উপজেলায় নির্বাচন স্থগিত করা হয়েছে সেগুলো হলো সদর, গঙ্গাচড়া, কাউনিয়া ও পীরগাছা।
গত রোববার প্রথম ধাপে ১০২টি উপজেলার নির্বাচনের তফসিল ঘোষণা করে নির্বাচন কমিশন। এর মধ্যে রংপুরের আট উপজেলার সাতটিও ছিল। দ্বিতীয় ধাপে ঘোষিত তফসিলে ১১৭টি উপজেলার মধ্যে রংপুরের বদরগঞ্জ উপজেলাও রয়েছে।গতকাল বৃহস্পতিবার জেলা প্রশাসক স্বাক্ষরিত এক আদেশে জানানো হয়, চারটি উপজেলায় নির্বাচন স্থগিত করা হয়েছে।জানা গেছে, রংপুর সিটি করপোরেশনের আয়তন ৫২ থেকে বাড়িয়ে ২০৩ বর্গকিলোমিটার করা হয়। বর্ধিত অংশে সদর উপজেলার ১১টি ইউনিয়নের মধ্যে সাতটি, গঙ্গাচড়া, কাউনিয়া ও পীরগাছা উপজেলার একটি করে ইউনিয়নের কিছু অংশ চলে আসে। ২০১২ সালে ২০ ডিসেম্বর সিটি করপোরেশনের নির্বাচন হয়। এরপর এসব উপজেলার সীমানা নির্ধারণ করা হয়নি।নির্বাচন কমিশনের বরাত দিয়ে জেলা প্রশাসক ফরিদ আহাম্মদ বলেন, সীমানা নির্ধারণ-সংক্রান্ত জটিলতার কারণে সদর, গঙ্গাচড়া, কাউনিয়া ও পীরগাছা উপজেলার নির্বাচন স্থগিত করা হয়েছে। বিষয়টি নির্বাচন কমিশনকে লিখিতভাবে অবহিত করা হয়। এর জবাবে ওই চারটি উপজেলার নির্বাচন স্থগিত করে নির্বাচন কমিশন।জেলা প্রশাসক আরও জানান, এক সপ্তাহের মধ্যে বিষয়টির সমাধান হবে আশা করা যায়। গতকাল বৃহস্পতিবার বিকেলে এ-সংক্রান্ত আদেশ পাওয়ায় সন্ধ্যার পর তা সংশ্লিষ্ট উপজেলা নির্বাহী কর্মকর্তাদের চিঠি দিয়ে জানিয়ে দেওয়া হয়েছে।
