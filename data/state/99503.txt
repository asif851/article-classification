
প্রধানমন্ত্রী শেখ হাসিনা বলেছেন, আদালতের কাছে যদি প্রমাণ থাকে, তাহলে বিএনপি চেয়ারপারসন খালেদা জিয়ার অবশ্যই জিয়া অরফানেজ ট্রাস্ট দুর্নীতির মামলায় শাস্তি হবে। 
গতকাল শুক্রবার মিউনিখে ম্যারিয়ট হোটেলে জার্মান আওয়ামী লীগ আয়োজিত এক সংবর্ধনা অনুষ্ঠানে তিনি বলেন, ‘যদি আদালতের কাছে প্রমাণাদি থাকে তবে তাঁর (খালেদা জিয়া) শাস্তি হবেই।’
খালেদা জিয়ার এই মামলায় সাজা হলে আগামী সংসদ নির্বাচন করতে দেওয়া হবে না বলে বিএনপি যে হুমকি দিয়েছে, তার সমালোচনা করে প্রধানমন্ত্রী শেখ হাসিনা বলেন, একজন চোরকে বাঁচানোর জন্য তারা (বিএনপি) নির্বাচন প্রতিহত করতে চাচ্ছে। এটা কী ধরনের আচরণ!
খালেদা জিয়ার সমালোচনা করে প্রধানমন্ত্রী বলেন, যদি নির্দোষই হয়ে থাকেন, তাহলে তিনি কেন আদালতের মুখোমুখি হতে ভয় পাচ্ছেন! কেন তিনি বারবার সময় চাচ্ছেন? একটি মামলায় তিনি এ পর্যন্ত ৫৩/৫৪ বার সময় চেয়ে আবেদন করেছেন। মিথ্যা মামলা হলে পালানোর কী দরকার? এটা পরিষ্কার যে, তিনি (খালেদা) এতিমদের টাকা আত্মসাৎ করেছেন।
খবর ইউএনবি’র।
