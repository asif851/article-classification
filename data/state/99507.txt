
বরগুনা-২ আসনের উপনির্বাচন আগামী ৩ অক্টোবর অনুষ্ঠিত হবে। আজ রোববার প্রধান নির্বাচন কমিশনার (সিইসি) কাজী রকিব উদ্দিন আহমদ উপনির্বাচনের তফসিল ঘোষণা করেন।
তফসিল অনুযায়ী মনোনয়নপত্র দাখিলের শেষ দিন আগামী ৫ সেপ্টেম্বর। মনোনয়নপত্র বাছাই করা হবে ৭ সেপ্টেম্বর। মনোনয়ন প্রত্যাহারের শেষ দিন ১৫ সেপ্টেম্বর।
এ উপনির্বাচনে বাংলাদেশ জামায়াতে ইসলামীর কোনো প্রার্থী অংশ নিতে পারবেন কি না, এমন প্রশ্নের জবাবে সিইসি বলেন, জামায়াতের যে প্রতীক আছে, তা নিয়ে তারা নির্বাচন করতে পারবে না। কারণ, হাইকোর্ট জামায়াতের নিবন্ধন অবৈধ ঘোষণা করে যে রায় দিয়েছেন, তা বহাল আছে। এ ব্যাপারে স্থগিতাদেশ হয়নি।
অর্থাত্, যেহেতু হাইকোর্টের রায় বহাল আছে, বিধান অনুযায়ী কেউ আপত্তি জানালে জামায়াত এ নির্বাচনে নিজস্ব প্রতীক দাঁড়িপাল্লা নিয়ে নির্বাচন করতে পারবে না। তবে অন্য প্রতীক নিয়ে স্বতন্ত্রভাবে দলের কেউ নির্বাচনে প্রার্থী হতে পারবেন।
এ আসনে আওয়ামী লীগের সাংসদ গোলাম সবুর গত ২৬ জুলাই সড়ক দুর্ঘটনায় মারা যান। ফলে আসনটি শূন্য হয়।

