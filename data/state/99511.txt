
রাজধানীর ধানমন্ডিতে নিজ বাসার কাছে দুর্বৃত্তদের চাপাতির কোপে অর্থ মন্ত্রণালয়ের যুগ্ম সচিব আনোয়ার হোসেন আহত হয়েছেন। তাঁকে জাতীয় অর্থোপেডিক হাসপাতাল ও পুনর্বাসন প্রতিষ্ঠানে (পঙ্গু হাসপাতাল) ভর্তি করা হয়েছে। গত শুক্রবার রাতে এ ঘটনা ঘটে।পুলিশ সূত্র জানায়, ওই দিন দিবাগত রাত সাড়ে ১১টার দিকে ধানমন্ডি ১৩/এ নম্বর সড়কে নিজ বাসার সামনে কয়েকজন দুর্বৃত্ত তাঁর কাছ থেকে ব্রিফকেস ও একটি কাপড়ের ব্যাগ ছিনিয়ে নেওয়ার চেষ্টা করে। বাধা দিলে দুর্বৃত্তরা তাঁর হাতে অন্তত পাঁচটি কোপ দিয়ে ব্রিফকেস ও কাপড়ের ব্যাগ ছিনিয়ে নেয়। পরে তাঁকে পঙ্গু হাসপাতালে নেওয়া হয়। গতকাল শনিবার স্বাস্থ্যমন্ত্রী আ ফ ম রুহুল হক হাসপাতালে গিয়ে তাঁর চিকিৎসার খোঁজখবর নেন।ধানমন্ডি থানার ভারপ্রাপ্ত কর্মকর্তা (ওসি) মাসুদ করিম প্রথম আলোকে বলেন, একটি ঘটনার তদন্ত শেষে অর্থ মন্ত্রণালয়ের যুগ্ম সচিব আনোয়ার হোসেন গত শুক্রবার রাতে ট্রেনে ঢাকায় ফেরেন। সঙ্গে ছিলেন তাঁর একজন সহকর্মী। কমলাপুর থেকে একটি ট্যাক্সিক্যাব ভাড়া করে তিনি বাসায় ফিরছিলেন। ধানমন্ডির আবাহনী মাঠের সামনে সহকর্মীকে নামিয়ে দিয়ে তিনি তাঁর বাসার সামনে নামেন। ট্যাক্সিক্যাব থেকে ব্রিফকেস ও ব্যাগ নামিয়ে বাসায় যাওয়ার সময় দুর্বৃত্তরা তা ছিনিয়ে নেওয়ার চেষ্টা করে। এ নিয়ে ধস্তাধস্তির একপর্যায়ে ছিনতাইকারীরা যুগ্ম সচিবকে কুপিয়ে তাঁর কাছ থেকে ব্রিফকেস ও ব্যাগ ছিনিয়ে নিয়ে গেছে। ব্রিফকেস ও ব্যাগে তদন্তসংক্রান্ত কাগজপত্র ছিল।ওসি জানান, এ ঘটনায় কাউকে আটক করা যায়নি। তবে প্রাথমিক তদন্তে ধারণা পাওয়া গেছে, ছিনতাইকারীরা এ ঘটনা ঘটিয়েছে। এ ব্যাপারে ভবনের তত্ত্বাবধায়ক লিয়াকত আলী বাদী হয়ে ধানমন্ডি থানায় মামলা করবেন।পঙ্গু হাসপাতালের পরিচালক খন্দকার আবদুল আউয়াল রিজভী প্রথম আলোকে বলেন, ধারালো অস্ত্রের আঘাতে যুগ্ম সচিবের রগ কেটে গেছে। তাঁর সেরে উঠতে বেশ কিছুদিন সময় লাগবে।
