
চট্টগ্রাম নগরের আগ্রাবাদের সিজিএস কলোনিতে আধিপত্য বিস্তার নিয়ে আজ মঙ্গলবার বিকেলে আওয়ামী লীগের দুই পক্ষের মধ্যে পাল্টাপাল্টি হামলার ঘটনা ঘটেছে। এ সময় ফাঁকা গুলি ছোড়া হয় এবং কলোনির বাসিন্দাদের ঘরবাড়ি ভাঙচুর করা হয়। এ ঘটনায় মো. জামশেদ (২৪) নামের একজনকে কুপিয়ে জখম করা হয়।ঘটনার প্রত্যক্ষদর্শী ও এলাকাবাসী জানান, স্থানীয় ওয়ার্ড কাউন্সিলর এইচ এম সোহেল ও ছাত্রলীগের কেন্দ্রীয় কমিটির বহিষ্কৃত নেতা সাইফুল আলম ওরফে লিমনের অনুসারীদের মধ্যে এই পাল্টাপাল্টি হামলার ঘটে। হামলাকারীরা কলোনির দুটি টিনের ঘর ধারালো অস্ত্র দিয়ে কেটে ফেলে এবং কলোনির আরেকটি বাসায় ঢুকে ঘরের জিনিসপত্র ও কাচের জানালা ভাঙচুর করে। আওয়ামী লীগের দুই পক্ষের পাল্টাপাল্টি হামলার ঘটনায় আগ্রাবাদের বাদামতলী মোড় ও সিজিএস কলোনিতে আতঙ্ক ছড়িয়ে পড়ে। এ দুই পক্ষ চট্টগ্রাম সিটি করপোরেশনের মেয়র আ জ ম নাছির উদ্দীনের অনুসারী বলে জানা গেছে।আজ বিকেল পাঁচটার দিকে সরেজমিনে দেখা যায়, সিজিএস কলোনি মাঠের এক পাশে পুলিশ অবস্থান নিয়ে আছে। মাঠের আরেক পাশে কাউন্সিলরের সমর্থকেরা অবস্থান নেন। মাঠের মাঝখানে আহাজারি করছিলেন আহত জামশেদের মা রহিমা খাতুন। এ সময় তাঁকে সান্ত্বনা দিতে থাকেন প্রতিবেশীরা।
আহত জামশেদের মা রহিমা খাতুন প্রথম আলোকে বলেন, তাঁর ছেলে আগ্রাবাদের লাকী প্লাজায় একটি পোশাকের দোকানে কাজ করেন। মঙ্গলবার বিকেলে কলোনিতে এলে হামলাকারীরা তাঁকে কুপিয়ে আহত করে।কাউন্সিলর এইচ এম সোহেলের অনুসারী ফোরকান মোহাম্মদ জালাল ও মোহাম্মদ পারভেজ প্রথম আলোর কাছে দাবি করেন, সাইফুল আলমের অনুসারী ২০-৩০ জন যুবক বিকেল সাড়ে চারটার দিকে মাথায় হেলমেট ও মুখোশ পরে কলোনিতে প্রবেশ করে। তারা সাত-আটটি ফাঁকা গুলি ছোড়ে। কলোনির বাসিন্দা মো. জামশেদকে এলোপাতাড়ি কুপিয়ে আহত করে হামলাকারীরা। হামলার একপর্যায়ে এলাকাবাসীদের সঙ্গে নিয়ে ধাওয়া দিলে হামলাকারীরা পালিয়ে যায়। তাঁদের অভিযোগ, পুলিশের উপস্থিতিতেই সাইফুল আলমের অনুসারীরা এলাকায় তাণ্ডব চালান।তবে প্রথম আলোর কাছে হামলার অভিযোগ অস্বীকার করেছেন সাইফুল আলম।ডবলমুরিং থানার ভারপ্রাপ্ত কর্মকর্তা (ওসি) বশির আহমেদ খান প্রথম আলোকে বলেন, বর্তমানে এলাকার পরিস্থিতি নিয়ন্ত্রণে আছে।
