
রাজধানীর গুলশানে হলি আর্টিজান বেকারিতে গতকাল শুক্রবার রাতে সশস্ত্র সন্ত্রাসীদের গুলিতে নিহত বনানী থানার ভারপ্রাপ্ত কর্মকর্তা (ওসি) সালাউদ্দিন খানকে শেষ দেখা দেখতে এসেছেন তাঁর বাল্যবন্ধু। নাম জাহাঙ্গীর কবীর।
ঢাকা মেডিকেল কলেজ হাসপাতালের মর্গের সামনে ভোর থেকে দাঁড়িয়ে ছিলেন জাহাঙ্গীর। প্রথম আলোকে বললেন, ‘আমার বুকের একটা জায়গা ফাঁকা হয়ে গেল। ক্লাস ওয়ান থেকে দুজন একসঙ্গে পড়েছেন এস এ মডেল সরকারি উচ্চবিদ্যালয়ে। সেখান থেকে একসঙ্গে ঢাকা কলেজ, তারপর ঢাকা বিশ্ববিদ্যালয়ের ব্যবস্থাপনা বিভাগে।’
জাহাঙ্গীর কবীর বললেন, ‘গতকাল আমি মোতালেব প্লাজায় ছিলাম। হঠাৎ​ শুনি, বনানীতে ঝামেলা হচ্ছে। আমার খুব ভয় লাগল। আমি মিরপুর থানার ওসিকে ফোন করলাম। উনি সালাউদ্দিনের আত্মীয়। দেখি ফোন ধরে না। পরে তো জানলাম সব শেষ। জানি সব আনুষ্ঠানিকতা শেষে এখানে পৌঁছাতে দেরি হবে। তবু দাঁড়িয়ে আছি। আমার বুকটা খালি হয়ে গেছে।’
সালাউদ্দিন এক ছেলে ও এক মেয়ের জনক ছিলেন। স্বামীর মৃত্যুর পর থেকে তাঁর স্ত্রী কারও সঙ্গে কথা বলছেন না বলে জানালেন সালাউদ্দিনের বাল্যবন্ধু। মর্গ থেকে সালাউদ্দিনের লাশ গ্রহণ করবেন তাঁর বড় ভাই।
