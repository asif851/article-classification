
তথ্যমন্ত্রী হাসানুল হক ইনু বলেছেন, জঙ্গিমুক্ত বাংলাদেশ করতে হলে জঙ্গি দমনের পাশাপাশি জঙ্গির সঙ্গী ও পৃষ্ঠপোষকদের বর্জন, বিচার ও বিদায় জানাতে হবে। জঙ্গি নির্মূলের পাশাপাশি আইনি কাঠামো তৈরি করে খালেদা জিয়া ও সব জঙ্গির সঙ্গী পৃষ্ঠপোষকদের বিচারের আওতায় আনার দাবি জানান তিনি।
আজ শুক্রবার দুপুর সোয়া ১২টার দিকে রাজধানীর বঙ্গবন্ধু অ্যাভিনিউতে জাতীয় সমাজতান্ত্রিক দলের (জাসদ) কেন্দ্রীয় কার্যালয়ের কর্নেল তাহের মিলনায়তনে জাতীয় কমিটির এক সভায় মন্ত্রী এ কথা বলেন।
কমিটির সভায় হাসানুল হক ইনু বলেন, ‘গণতন্ত্রের টুপি পরে বিএনপি ও খালেদা জিয়া লাগাতারভাবে রাজাকারের সঙ্গী, যুদ্ধাপরাধীদের সঙ্গী ও তেঁতুল হুজুরের সঙ্গী হয়েছেন। জঙ্গি তাণ্ডব উসকে দিয়েছেন, সন্ত্রাসীদের রক্ষা ও টিকিয়ে রাখার চেষ্টা চালিয়েছেন।’
জঙ্গি আর খালেদা জিয়া আলাদা নয় মন্তব্য করে বলেন, খালেদা জিয়া বারবার প্রমাণ করেছেন, তিনি বাংলাদেশের শত্রু। তিনি বিভিন্ন খুনি, সাম্প্রদায়িক চক্র, বিদেশি দালাল চক্র, জঙ্গি চক্রের বন্ধু ও মিত্র হয়ে বাংলাদেশের রাজনীতি অস্থিতিশীল করার চেষ্টা করছেন।
সভায় জাসদের স্থায়ী কমিটির সদস্য অধ্যাপক আনোয়ার হোসেন বলেন, সামরিক হস্তক্ষেপ যেমন আইন করে বন্ধ করা হয়েছে, তেমনি জঙ্গি ও জঙ্গির সঙ্গীদেরও আইন করে নির্মূল করতে হবে।
জাতীয় কমিটির সভা মনে করে, জঙ্গিবাদের রাজনৈতিক পৃষ্ঠপোষক শক্তিসমূহকে গণতন্ত্রের দোহাই দিয়ে নিরাপদে পুষে রাখা হলে, জঙ্গিবাদ উৎপাদন-পুনরুৎপাদন বন্ধ সম্ভব নয়। এই শক্তিকে বর্জন করার পাশাপাশি বিচারের আওতায় আনার জন্য আইনি কাঠামো গড়ে তোলা দরকার।
সভায় জাসদের সাধারণ সম্পাদক শিরীন আক্তার, মহানগর কমিটির সভাপতি মীর হোসাইন আখতার, জাসদের কার্যকরী সভাপতি রবিউল আলম প্রমুখ বক্তব্য দেন।
