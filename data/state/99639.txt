
নরসিংদীর গাবতলীর উত্তরপাড়ায় সন্দেহভাজন জঙ্গি আস্তানা থেকে আবু জাফর মিয়া নামের এক ছাত্র সামাজিক যোগাযোগমাধ্যম ফেসবুকে স্ট্যাটাস দিয়ে প্রধানমন্ত্রীর সাহায্য কামনা করেছেন।
নিজের ফেসবুক স্ট্যাটাসে গতকাল শনিবার রাতে আবু জাফর মিয়া লিখেছেন, ‘মাননীয় প্রধানমন্ত্রী, আমাদের বাঁচান। আমরা নিরপরাধ। আমরা আওয়ামী লীগের কর্মী। আমরা ষড়যন্ত্রের শিকার। প্লিজ, আমাদের বাঁচান। আমরা সাধারণ ছাত্র। প্লিজ, আমাদের উদ্ধার করুন। প্লিজ, প্লিজ, প্লিজ।’
আবু জাফর মিয়া নরসিংদী সরকারি কলেজের ছাত্র। নিজেকে নিরপরাধ দাবি করে তিনি গতকাল শনিবার রাতে আরেকটি পোস্টে লেখেন, ‘সাংবাদিক ও আইনশৃঙ্খলা রক্ষাকারী বাহিনীর স্যারদের উদ্দেশ্য করে বলছি, আমরা নিরপরাধ। আমরা কখনো শিবির, জঙ্গিবাদ সম্পর্কে ভালো করে জানিও না। প্লিজ, আপনারা আমাদের সার্চ করুন। দেখুন কিছু পান কিনা। আমরা নিরপরাধ। বাইরে থেকে আমাদের ছিটকিনি লাগানো। প্লিজ, ছিটকিনি খুলে আমাদের উদ্ধার করুন।’
গতকাল সন্দেহভাজন জঙ্গি আস্তানার সন্ধান পায় র‍্যাপিড অ্যাকশন ব্যাটালিয়ন (র‍্যাব)। বর্তমানে র‍্যাব ও পুলিশ আস্তানা সন্দেহে বাড়িটি ঘেরাও করে রেখেছে। বাড়ির ভেতর চার–পাঁচজন থাকতে পারে বলে র‍্যাব ধারণা করছে। বাড়িটির ৫০০ গজ এলাকাজুড়ে গতকাল রাত ১১টার দিকে ১৪৪ ধারা জারি করা হয়েছে।
গতকাল র‍্যাবের আইন ও গণমাধ্যম শাখার পরিচালক কমান্ডার মুফতি মাহমুদ খান ঘটনাস্থলে সাংবাদিকদের বলেন, ‘সিলেটে আতিয়া মহলে জঙ্গি অভিযানের পর জঙ্গিরা ঢাকার আশপাশে অবস্থান নিয়ে আছে বলে আমাদের কাছে সুনির্দিষ্ট তথ্য ছিল। গোয়েন্দা তথ্যের ভিত্তিতে কিছু জঙ্গি নরসিংদীর গাবতলী এলাকায় অবস্থান করছে বলে আমরা বিষয়টি নিশ্চিত হই। এখন পর্যন্ত তাদের সঙ্গে যোগাযোগ করা সম্ভব হয়নি। আমাদের ধারণা চার–পাঁচজন ভেতরে রয়েছে।’
আরও পড়ুন: ‘জঙ্গি আস্তানা’য় ৪-৫ জন আছে: র‍্যাব
 
