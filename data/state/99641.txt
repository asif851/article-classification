
যুদ্ধাপরাধীদের স্থাবর-অস্থাবর সম্পত্তি বাজেয়াপ্ত করে ভূমিহীন অসহায় মুক্তিযোদ্ধাদের মধ্যে বিতরণের দাবিতে মানববন্ধন করেছে বঙ্গবন্ধু সৈনিক লীগ রাজশাহী মহানগর শাখা। কেন্দ্রীয় কর্মসূচির অংশ হিসেবে গতকাল রোববার বেলা ১১টায় নগরের সাহেববাজার জিরো পয়েন্টে ঘণ্টাব্যাপী এ মানববন্ধন হয়। মহানগর বঙ্গবন্ধু সৈনিক লীগের সভাপতি শাহরিয়ার সুমনের সভাপতিত্বে এতে বক্তব্য দেন সংগঠনের কেন্দ্রীয় সাংগঠনিক সম্পাদক নুর ইসলাম, জেলা সাধারণ সম্পাদক মামুনুর রশিদ, সাম্যবাদী দল রাজশাহী মহানগর শাখার সাধারণ সম্পাদক মাসুদ রানা প্রমুখ। বক্তারা বলেন, যুদ্ধাপরাধীরা সম্পদের পাহাড় গড়েছে। যুদ্ধাপরাধীদের সম্পত্তি বাজেয়াপ্ত করে যুদ্ধাহত, অসহায়, ভূমিহীন মুক্তিযোদ্ধাদের কল্যাণে কাজে লাগানো হোক। 
