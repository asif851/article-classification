
রাজধানীর ভাষানটেক এলাকা থেকে আজ বৃহস্পতিবার বেলা দুইটার দিকে এক নারীর সাত টুকরা লাশ উদ্ধার করেছে পুলিশ। তবে তাঁর পরিচয় পাওয়া যায়নি।
ভাষানটেক থানার উপপরিদর্শক আনসার আলী প্রথম আলো ডটকমকে বলেন, ভাষানটেক থানার বান্দুরিপাড়া এলাকার ভূমি উন্নয়ন প্রকল্পের সংরক্ষিত এলাকার ভেতর লাশের টুকরাগুলো দেখতে পান স্থানীয় লোকজন। তাঁরা দুপুর সাড়ে ১২টার দিকে থানায় খবর দেন। পরে উপপরিদর্শক কাজী শফিকুল ইসলাম ঘটনাস্থলে গিয়ে টুকরাগুলো উদ্ধার করে ময়নাতদন্তের জন্য ঢাকা মেডিকেল কলেজ হাসপাতালে পাঠান।
অজ্ঞাত ওই নারীর বয়স আনুমানিক ২২ থেকে ২৩ বছর হতে পারে বলে জানান আনসার আলী। তিনি জানান, ওই নারীর হাতে ও পায়ে সদ্য লাগানো মেহেদীর রং ছিল। লাশের টুকরাগুলোয় পচন ধরেছে উল্লেখ করে তিনি আরও জানান, চার-পাঁচ দিন আগে এ ঘটনা ঘটানো হতে পারে বলে ধারণা করা হচ্ছে।
