
রাজধানীর কুড়িল বিশ্বরোড ও গাজীপুরের টঙ্গীতে ট্রেনে কাটা পড়ে তিন ব্যক্তি নিহত হয়েছেন।আজ রোববার সকালে পৃথক দুর্ঘটনায় এ প্রাণহানি ঘটে। নিহত ব্যক্তিদের নাম-পরিচয় প্রাথমিকভাবে জানা যায়নি।
রাজধানী: কুড়িল বিশ্বরোড এলাকায় সকাল আটটার দিকে ট্রেনে কাটা পড়ে দুই ব্যক্তি নিহত হন। তাঁদের নাম-পরিচয় প্রাথমিকভাবে জানা যায়নি। ঢাকা রেলওয়ে থানার ভারপ্রাপ্ত কর্মকর্তা (ওসি) আব্দুল মজিদ বলেন, সিলেটগামী পারাবত এক্সপ্রেস ট্রেনে কাটা পড়ে ওই দুই ব্যক্তি মারা যান। তাঁরা ট্রেনের ছাদে ছিলেন বলে ধারণা করা হচ্ছে। ছাদ থেকে পড়ে এ দুর্ঘটনা ঘটেছে বলে প্রাথমিকভাবে মনে করা হচ্ছে। এই দুর্ঘটনায় তিনজন নিহত হয়েছেন বলে প্রাথমিকভাবে জানিয়েছিল খিলখেত থানা পুলিশ। তবে রেলওয়ে থানা পুলিশের ভাষ্য, দুজন নিহত হয়েছেন।
গাজীপুর: সকালের কোনো এক সময় টঙ্গী রেলওয়ে স্টেশন-সংলগ্ন শহীদ আহসান উল্লাহ মাস্টার উড়াল সেতুর দক্ষিণ পাশে ট্রেনে কাটা পড়ে এক যুবক নিহত হন। তাঁর নাম-পরিচয় জানা যায়নি। বয়স আনুমানিক ২৭ বছর। টঙ্গী রেলওয়ে পুলিশ ফাঁড়ির উপপরিদর্শক (এসআই) রবিউল ইসলাম বলেন, ওই যুবক কোন ট্রেনের নিচে কাটা পড়েছেন, তা জানা যায়নি। সকাল ১০টার দিকে তাঁর লাশ উদ্ধার করে ঢাকা মেডিকেল কলেজের মর্গে পাঠানো হয়েছে। ওই যুবক ইজতেমায় এসেছিলেন কি না, তা জানা যায়নি।
