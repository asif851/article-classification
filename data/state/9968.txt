
জামায়াতে ইসলামের কেন্দ্রীয় সুরা সদস্য ও যশোর জেলা জামায়াতের আমির আজিজুর রহমানকে (৫২) ঝিনাইদহ থেকে গ্রেপ্তার করা হয়েছে। এ সময় ৫টি পেট্রল বোমাও উদ্ধার করা হয়।
ঝিনাইদহ সদর থানার ভারপ্রাপ্ত কর্মকর্তা (ওসি) হাসান হাফিজুর রহমান জানান, সোমবার রাতে শহরের পবহাটির মোহাজ্জেল হোসেনের বাড়িতে গোপন বৈঠক করার সময় আজিজুর রহমান ও ঝিনাইদহ পৌর এলাকার ১ নং ওয়ার্ড জামায়াতের সভাপতি মোহাজ্জেল হোসেনকে (৫৪) আটক করা হয়। ওসির ভাষ্য, নাশকতা সৃষ্টির জন্য জামায়াতের নেতা কর্মীদের গোপন বৈঠকের সংবাদ পেয়েই গত রাত সাড়ে ৭টার দিকে পুলিশ সেখানে অভিযান চালায়। পুলিশের উপস্থিতি টের পেয়ে অন্যরা পালিয়ে গেলেও আজিজুর রহমান ও মোহাজ্জেল হোসেন ধরা পড়েন। এ সময় সেখানে নাশকতার কাজে ব্যবহারের জন্য তৈরি ৫টি পেট্রল বোমা পাওয়া যায়।
আজিজুর রহমানের নামে যশোর কোতোয়ালি থানায় ২টি নাশকতার মামলা রয়েছে। তিনি দীর্ঘদিন পলাতক ছিলেন।
