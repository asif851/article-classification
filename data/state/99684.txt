
কক্সবাজারের টেকনাফে এবার ছয়টি বস্তায় ইয়াবা বড়ি ফেলে পালাল পাচারকারীরা। পরে গণনা করে দেখা যায়, বস্তায় থাকা অনেকগুলো প্যাকেটের মধ্যে সাড়ে পাঁচ লাখ ইয়াবা বড়ি। আনুমানিক মূল্য সাড়ে ১৬ কোটি টাকা।
আজ বৃহস্পতিবার সকাল সাড়ে পাঁচটার দিকে টেকনাফ সদর ইউনিয়নের দক্ষিণ খোনকারপাড়ার কৃষিজমিতে বস্তাগুলো পাওয়া যায়।
টেকনাফ মডেল ভারপ্রাপ্ত কর্মকর্তা রণজিৎ কুমার বড়ুয়া জানান, এ যাবৎ থানা-পুলিশের ইয়াবা উদ্ধারের ঘটনায় এটি সবচেয়ে বড় চালান।
ওসি বলেন, মিয়ানমার থেকে আনা ইয়াবার চালানটি অন্যত্র পাচারের উদ্দেশ্যে কৃষিজমির ওপর ছয়টি বস্তায় মজুত করে। এমন তথ্য পেয়ে পুলিশ সেখানে অভিযান চালালে পাচারকারীরা বস্তাগুলো ফেলে পালিয়ে যায়। ওই সব বস্তার ভেতর থেকে ৫ লাখ ৫০ হাজার ইয়াবা বড়ি পাওয়া যায়। তিনি বলেন, চলতি মাসে (১ থেকে ১৯ তারিখ বিকেল চারটা) এখন পর্যন্ত পুলিশ ১১ লাখ ইয়াবা বড়িসহ পাঁচজনকে আটক করেছেন।
 
