
ঠাকুরগাঁওয়ের রানীশংকৈল উপজেলায় দুটি বিদ্যালয়ের নথিপত্র তছনছ করেছে দুর্বৃত্তরা। রানীশংকৈল সরকারি বালিকা উচ্চবিদ্যালয় ও রানীশংকৈল পাইলট উচ্চবিদ্যালয়ে গত শনিবার রাতে এ ঘটনা ঘটে।পুলিশ ও দুটি বিদ্যালয়ের কর্তৃপক্ষ জানায়, দুর্বৃত্তরা শনিবার রাতে সরকারি বালিকা উচ্চবিদ্যালয়ে ঢুকে প্রথমে নৈশপ্রহরী ও তাঁর স্ত্রীর হাত-পা বেঁধে ফেলে। এরপর তাঁরা বিদ্যালয়ের অফিসকক্ষে ঢুকে তালা ভেঙে আলমারিতে রাখা দাপ্তরিক নথিপত্র তছনছ করে।বিদ্যালয়ের ভারপ্রাপ্ত প্রধান শিক্ষক মমতাজ বেগম বলেন, বিদ্যালয়ের তেমন কিছু খোয়া যায়নি।এদিকে রানীশংকৈল পাইলট উচ্চবিদ্যালয়ের প্রধান শিক্ষক সোহেল রানা বলেন, শনিবার রাতে বিদ্যালয়ের ১৫টি আলমারি ভেঙে কাগজপত্র তছনছ করা হয়েছে। দুর্বৃত্তরা বিদ্যালয়ের কী খুঁজছিল, তা বোঝা যাচ্ছে না।রানীশংকৈল থানার ভারপ্রাপ্ত কর্মকর্তা (ওসি) রেজাউল করিম বলেন, দুর্বৃত্তদের উদ্দেশ্য সম্পর্কে পুলিশ এখনো নিশ্চিত নয়। তদন্ত চলছে। দু-এক দিনের মধ্যে মূল ঘটনা জানা যাবে।
