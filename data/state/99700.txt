
জয়পুরহাটের পাঁচবিবি উপজেলায় বেসরকারি সংস্থা ব্র্যাকের কার্যালয় ও একটি বাড়িতে গত বুধবার দিবাগত রাতে ডাকাতি হয়েছে। ডাকাতেরা ওই দুই স্থান থেকে স্বর্ণালঙ্কারসহ চার লক্ষাধিক টাকার মালামাল নিয়ে গেছে।পুলিশ ও এলাকাবাসী সূত্রে জানা গেছে, গত বুধবার রাত একটার দিকে ১৫ জন ডাকাত দরজা ভেঙে উপজেলার রামচন্দ্রপুর গ্রামের মিলন চন্দ্র মহন্তের বাড়িতে ঢোকে। তারা মিলন চন্দ্র ও তাঁর ছোট ভাই লিপন চন্দ্রের হাত-পা বেঁধে মারধর করে দেড় লাখ টাকা, পাঁচ ভরি স্বর্ণালঙ্কার, রাধা-কৃষ্ণের পিতলের তৈরি একটি মূর্তি ও থালা-বাসন নিয়ে যায়। একই রাতে ১০-১২ জন ডাকাত তালা ভেঙে বাগজানা বাজারের ব্র্যাক কার্যালয়ের ঢোকে। তারা অতিথি কক্ষে ঘুমিয়ে থাকা পাঁচবিবির এলাকার ব্যবস্থাপক আবদুল্লাহ আল মোর্শেদের ও জয়নাল আবেদিনের হাত-পা বেঁধে মুঠোফোনের দুটি সেট এবং সাত হাজার ৭১৫ টাকা ও নয়টি ডায়েরি নিয়ে যায়।বাগজানা ব্র্যাক কার্যালয়ের ব্যবস্থাপক রুহুল আমিন জানান, ডাকাতির ঘটনায় তিনি পাঁচবিবি থানায় একটি মামলা করেছেন।
