
ছিনতাই হওয়ার দেড় ঘণ্টার মাথায় প্রথম আলোর প্রতিবেদক মুশফেকা ইসলামের মুঠোফোন উদ্ধার করেছে পুলিশ। আজ শুক্রবার রাত আটটার দিকে রাজধানীর কারওয়ান বাজার এলাকা থেকে শরিফ নামের এক ছিনতাইকারীকে আটক করে তাঁর কাছ থেকে ফোনটি উদ্ধার করা হয়।
প্রথম আলোর প্রতিবেদক মুশফেকা ইসলাম বলেন, সন্ধ্যা সাড়ে ছয়টার দিকে তিনি কারওয়ান বাজারে প্রথম আলোর কার্যালয় থেকে বেরিয়ে গুলশানের নিকেতনে যাওয়ার জন্য একটি রিকশায় ওঠেন। একপর্যায়ে কারওয়ান বাজারের প্রগতি ভবনের সামনে থেকে থ্রি কোয়ার্টার প্যান্ট পরা এক ছিনতাইকারী থাবা মেরে তাঁর হাত থেকে সোনালি রঙের অপো মুঠোফোনটি ছিনিয়ে নিয়ে পাশের কিচেন মার্কেটে ঢুকে পড়েন। ঘটনাটি তাৎক্ষণিকভাবে পুলিশের তেজগাঁও বিভাগের অতিরিক্ত উপকমিশনার (এডিসি) সাত্যকি কবিরাজ ও তেজগাঁও থানার ভারপ্রাপ্ত কর্মকর্তা (ওসি) মো. মাজহারুল ইসলামকে জানানো হয়।  তেজগাঁও থানার পুলিশ জানায়, ওসি ঘটনাটি তাৎক্ষণিকভাবে কারওয়ান বাজারে অবস্থানরত টহল পুলিশ দলের উপপরিদর্শক (এসআই) মাকারিয়াস ও তাঁর দলকে কিচেন মার্কেটের ফটকে অবস্থান নিতে বলেন। এরপর ওসি থানা থেকে অতিরিক্ত পুলিশ নিয়ে দ্রুত কিচেন মার্কেটে যান। ওসির নেতৃত্বে ওই মার্কেটে অভিযান চালানো হয়। একপর্যায়ে পুলিশ মার্কেটের ভেতরে থ্রি কোয়ার্টার প্যান্ট পরা ছিনতাইকারী শরিফকে আটক করে। তিনি মুঠোফোন ছিনতাই করার কথা স্বীকার করেছেন। তাঁর প্যান্টের পকেট থেকে ফোনটি উদ্ধার করে তাঁকে থানায় নিয়ে যাওয়া হয়।  ওসি মাজহাজরুল ইসলাম প্রথম আলোকে বলেন, ছিনতাই হওয়ার পরপরই ঘটনাটি জানতে পারায় তিনি দ্রুত ব্যবস্থা নিতে পেরেছেন এবং মুঠোফোনটি উদ্ধার করতে সক্ষম হয়েছেন।
ওসি বলেন, কারওয়ান বাজারে যারা ছিনতাই করে, তারা কারওয়ান বাজারসংলগ্ন রেললাইন বস্তিতে থাকে। এ বস্তি পুলিশের জন্য হুমকি হয়ে আছে। বস্তিটি উচ্ছেদ করা গেলে কারওয়ান বাজারে ছিনতাইকারীদের দৌরাত্ম্য থাকবে না।
