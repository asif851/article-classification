
গাজীপুরের টঙ্গীতে চাঁদার দাবিতে মোকছেদ আলী সেন্টু নামের এক ব্যবসায়ীকে হত্যার দায়ে চারজনকে মৃত্যুদণ্ড দিয়েছেন আদালত। একই সঙ্গে প্রত্যেককে ১০ হাজার টাকা করে জরিমানা এবং অপর একটি ধারায় প্রত্যেককে ১৪ বছর করে সশ্রম কারাদণ্ড ও ১০ হাজার টাকা করে জরিমানা করা হয়।
আজ রোববার দুপুরে গাজীপুরের অতিরিক্ত জেলা ও দায়রা জজ প্রথম আদালতের বিচারক মো. ফজলে এলাহী ভূইয়া এ রায় দেন।
দণ্ডপ্রাপ্ত আসামিরা হলেন টঙ্গীর এরশাদ নগর এলাকার মো. রুবেল ওরফে টাইগার রুবেল (৩৫), একই এলাকার বাবু (৩২) ও আশরাফ আলী (৩০) এবং টঙ্গীর আউচপাড়া এলাকার ছলেমান (৩১)। এই চারজনই পলাতক রয়েছেন।
গাজীপুর আদালতের পরিদর্শক রবিউল ইসলাম বলেন, চাঁদার দাবিতে ২০০৬ সালের ২৭ জানুয়ারি রাত সোয়া ১০টার দিকে আসামিরা কুপিয়ে টঙ্গীর এরশাদ নগর এলাকার বাড়ির পাশেই মোকছেদ আলী সেন্টুকে হত্যা করে। এ ব্যাপারে নিহতের বাবা বাদী হয়ে টঙ্গী থানায় মামলা করেন। শুনানি শেষে আজ দুপুরে গাজীপুরের অতিরিক্ত জেলা ও দায়রা জজ প্রথম আদালতের বিচারক মো. ফজলে এলাহী ভূইয়া হত্যার ঘটনায় প্রত্যেককে মৃত্যুদণ্ড ও ১০ হাজার টাকা জরিমানা এবং চাঁদা দাবির ঘটনায় প্রত্যেককে ১৪ বছরের সশ্রম কারাদণ্ড ও ১০ হাজার টাকা করে জরিমানার রায় ঘোষণা করেন।
আসামিপক্ষে মামলা পরিচালনা করেন ফয়েজ উদ্দিন।
