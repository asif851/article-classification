
ইরাক থেকে দেশে ফিরেছেন ২৭ বাংলাদেশি। আজ মঙ্গলবার সকালে কাতার এয়ারওয়েজের একটি ফ্লাইটে তাঁরা বাগদাদ থেকে ঢাকায় ফেরেন। তবে সরকারের কোনো সহযোগিতা নয়, নিজেদের উদ্যোগেই তাঁরা দেশে ফিরেছেন।
ফেরত আসা এই বাংলাদেশিরা বাগদাদে দক্ষিণ কোরিয়ার একটি প্রতিষ্ঠানে চাকরি করতেন। বিসমিয়া নিউ সিটি প্রকল্পের নির্মাণকাজের সঙ্গে তাঁরা যুক্ত ছিলেন। কিন্তু সম্প্রতি সেখানে যুদ্ধাবস্থা তৈরি হলে এই বাংলাদেশিরা ফিরে আসেন।
প্রবাসীকল্যাণ মন্ত্রণালয় বলছে, এই বাংলাদেশিরা নিজেদের উদ্যোগেই ফেরত আসায় তাঁদের সম্পর্কে বিস্তারিত জানা নেই।
ফেরত আসা ব্যক্তিদের একজন চাঁদপুরের মনিরুল ইসলাম প্রথম আলোকে জানান, তিনি দক্ষিণ কোরিয়ার কোম্পানিতে প্রশাসনিক কর্মকর্তা ছিলেন। ওই কোম্পানিতে অন্তত চার হাজার বাংলাদেশি চাকরি করেন, যাঁদের বেশির ভাগই নির্মাণকাজে যুক্ত। ইরাকের সাম্প্রতিক পরিস্থিতিতে ক্যাম্পের অধিবাসীদের মধ্যে আতঙ্ক তৈরি হয়। তাই তাঁরা ২৭ জন দেশে ফিরেছেন।
