
কুষ্টিয়া সদর উপজেলায় পুলিশের সঙ্গে ‘বন্দুকযুদ্ধে’ এক ব্যক্তি নিহত হয়েছেন। পুলিশের ভাষ্য, নিহত ব্যক্তি নিষিদ্ধ জঙ্গি সংগঠন জেএমবির সদস্য।
গতকাল রোববার দিবাগত রাত সাড়ে তিনটার দিকে উপজেলার কবুর হাট এলাকায় কথিত এই বন্দুকযুদ্ধ হয়। কুষ্টিয়া মডেল থানার পরিদর্শক (তদন্ত) রবিউল ইসলাম প্রথম আলোকে এই তথ্য জানান।
নিহত ব্যক্তিকে জেএমবির সদস্য বললেও তাঁর নাম-পরিচয় তাৎক্ষণিকভাবে জানাতে পারেনি পুলিশ।
কুষ্টিয়া গোয়েন্দা পুলিশের (ডিবি) উপপরিদর্শক (এসআই) মনিরুল ইসলাম বলেন, জেএমবির কয়েকজন সদস্য কবুর হাট এলাকায় জড়ো হয়েছেন বলে তথ্য পাওয়া যায়। পুলিশ ও ডিবি সেখানে অভিযানে যায়। উপস্থিতি টের পেয়ে জেএমবির সদস্যরা গুলি ছোড়েন। আত্মরক্ষার্থে পুলিশও পাল্টা গুলি ছোড়ে। পরে ঘটনাস্থলে গুলিবিদ্ধ অবস্থায় একজনকে পড়ে থাকতে দেখা যায়। তাঁকে উদ্ধার করে কুষ্টিয়া জেনারেল হাসপাতালে নেওয়া হয়। সেখানে তাঁকে মৃত ঘোষণা করেন কর্তব্যরত চিকিৎসা কর্মকর্তা। নিহত ব্যক্তির লাশ একই হাসপাতালের মর্গে রাখা হয়েছে।
