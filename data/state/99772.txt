
জুনিয়র দাখিল সার্টিফিকেট (জেডিসি) পরীক্ষায় নকল সরবরাহে সহায়তা করায় ব্রাহ্মণবাড়িয়ার কসবায় এক মাদ্রাসাশিক্ষককে সাত দিনের বিনাশ্রম কারাদণ্ড দিয়েছেন ভ্রাম্যমাণ আদালত। আজ সোমবার প্রথম শ্রেণির নির্বাহী হাকিম ও কসবা উপজেলা নির্বাহী কর্মকর্তা (ইউএনও) হাসিনা ইসলামের আদালত এ কারাদণ্ড দেন।
দণ্ডপ্রাপ্ত শিক্ষক হলেন মো. বিল্লাল হোসাইন। তিনি কুটি আজগর আলী দাখিল মাদ্রাসার শিক্ষক। তাঁকে কসবা থানা হাজতে রাখা হয়েছে।
উপজেলা প্রশাসন সূত্রে জানা গেছে, জেডিসি পরীক্ষায় আজ ইংরেজি প্রথম পত্রের পরীক্ষা হয়। কুটি আজগর আলী দাখিল মাদ্রাসার পরীক্ষার্থীরা এবার আড়াইবাড়ি ইসলামীয়া সাঈদীয়া কামিল মাদ্রাসা কসবা-১ কেন্দ্রে পরীক্ষায় অংশ নিয়েছেন। পরীক্ষায় পর্যবেক্ষক হিসেবে দায়িত্বরত ছিলেন ওই মাদ্রাসার শিক্ষক মো. বিল্লাল হোসাইন। তিনি তাঁর কক্ষ ছেড়ে অন্য কক্ষে গিয়ে পরীক্ষার্থীদের নকল সরবরাহে সহযোগিতা করছিলেন। এ সময় কসবার ইউএনও হাসিনা ইসলাম ওই কক্ষে গিয়ে শিক্ষকের কাণ্ড ধরে ফেলেন। ঘটনাস্থলে ইউএনও ভ্রাম্যমাণ আদালত বসিয়ে ওই শিক্ষককে সাত দিনের বিনাশ্রম কারাদণ্ড দেন। খবর পেয়ে পুলিশ ওই শিক্ষককে থানা হাজতে নিয়ে আসেন।
এ বিষয়ে ইউএনও হাসিনা ইসলাম বলেন, মো. বিল্লাল হোসাইনকে পরীক্ষার্থীদের নকল সরবরাহে সহযোগিতা করার অভিযোগে সাত দিনের বিনাশ্রম কারাদণ্ড দেওয়া হয়েছে।
কসবা থানার ভারপ্রাপ্ত কর্মকর্তা (ওসি) মোহাম্মদ মহিউদ্দিন বলেন, কারাদণ্ডপ্রাপ্ত শিক্ষক কসবা থানা হাজতে রয়েছেন। কাল সকালে তাঁকে ব্রাহ্মণবাড়িয়া জেলহাজতে পাঠানো হবে।
 
 
