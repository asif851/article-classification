
জাতীয় পার্টির চেয়ারম্যান হুসেইন মুহম্মদ এরশাদ রংপুর অঞ্চলের ২২টি আসন উপহার চেয়েছেন। আর এর বিনিময়ে তিনি সরকার উপহার দেওয়ার প্রতিশ্রুতি দিয়েছেন।
আজ সোমবার দুপুরে নীলফামারীর জলঢাকায় এক জনসভায় এ কথা বলেন সাবেক রাষ্ট্রপতি এইচ এম এরশাদ। উপজেলার ডাকবাংলো মাঠে জাতীয় পার্টিতে যোগদান উপলক্ষে উপজেলা জাতীয় পার্টি এই সভার আয়োজন করে।
সভায় নেতা-কর্মীদের উদ্দেশে এরশাদ বলেন, ‘সরকার পরিবর্তন করতে হলে নির্বাচন করতে হয়, কিন্তু নির্বাচন হলে তাঁরা সিল মারেন, নির্বাচন হয় না। আপনারা সিল মারা বন্ধ করতে পারলে আমরা সরকার গঠন করতে পারব। আপনারা আমার জন্য দোয়া করবেন, আল্লাহ যেন আমাকে আগামী নির্বাচন পর্যন্ত হায়াত দেন।’
এরশাদ বলেন, ‘আপনারা রংপুরের ২২টি আসন আমাকে উপহার দেন, আমি সরকার উপহার দেব আপনাদের।’
এরশাদ বলেন, ‘আমি এখন যাব তিস্তা ব্যারাজের ওপর দিয়ে। দেখব তিস্তা নদীতে পানি নাই। চোখে পানি আসবে, করার কিছু নাই। আমি থাকলে পানি আনতাম, এখন পানি আসবে না।’
এরশাদ আরও বলেন, বর্তমান সরকারের সময় মানুষ অত্যাচার, খুন, গুম আর জুলুম ছাড়া কিছুই পায়নি। আগামী দিনে জাতীয় পার্টি ক্ষমতায় এলে দেশের মানুষ শান্তিতে থাকবে।
উপজেলা জাতীয় পার্টির সভাপতি শাহ্ আবদুল কাদের চৌধুরীর সভাপতিত্বে অনুষ্ঠিত সভায় বক্তব্য দেন দলের কো-চেয়ারম্যান জি এম কাদের, প্রেসিডিয়াম সদস্য মেজর (অব.) খালেদ আক্তার, স্থানীয় সরকার প্রতিমন্ত্রী মসিউর রহমান, রংপুর সিটি করপোরেশনের মেয়র মোস্তাফিজার রহমান, বিরোধীদলীয় হুইপ শওকত চৌধুরী, গাইবান্ধা-১ আসনের সংসদ সদস্য শামীম হায়দার পাটোয়ারী, নীলফামারী-১ আসনের সাবেক সংসদ সদস্য জাফর ইকবাল সিদ্দিকী, নীলফামারী জেলা জাতীয় পার্টির সদস্যসচিব এ কে এম সাজ্জাদ পারভেজসহ জেলা ও উপজেলা নেতারা।
এরশাদ বলেন, ১০ টাকা কেজির চাল আর ঘরে ঘরে চাকরি দেওয়ার প্রতিশ্রুতি দিয়ে শেখ হাসিনা ক্ষমতায় এসেছিলেন। কিন্তু শেখ হাসিনা তাঁর দেওয়া প্রতিশ্রুতি রক্ষা করতে পারেননি। দেশের মানুষ ১০ টাকা কেজির চাল ৪০-৫০ টাকায় কিনছে, আর বেকারেরাও চাকরি পায়নি।
এর আগে বিভিন্ন দলের শতাধিক কর্মী এরশাদের হাতে ফুলের তোড়া উপহার দিয়ে জাতীয় পার্টিতে যোগ দেন।
