
চট্টগ্রামের খুলশী থানার লালখানবাজার এলাকায় পাহাড়ধসে মা ও মেয়ের মৃত্যু হয়েছে। তাঁরা হলেন মা ফাতেমা বেগম (৩৫) ও মেয়ে কুলসুম (১৮)। আজ রোববার ভোর পাঁচটার দিকে এ দুর্ঘটনা ঘটে।
খুলশী থানার উপপরিদর্শক (এসআই) মো. আমির জানান, রাতভর মুষলধারে বৃষ্টি হয়। এর ফলে আজ ভোর পাঁচটার দিকে লালখানবাজারের টাঙ্কির পাহাড় এলাকায় আকবর সাহেবের কলোনিতে এই ধসের ঘটনা ঘটে। এতে মাটিচাপা পড়ে মা ও মেয়ে নিহত হন। স্থানীয় লোকজন মাটি সরিয়ে তাঁদের মরদেহ উদ্ধার করে। তবে পাহাড়ধসে আর কেউ হতাহত হয়নি।
খবর পেয়ে পুলিশ ও ফায়ার সার্ভিসের সদস্যরা ঘটনাস্থলে পৌঁছান। তাঁরা মাটি সরানোর কাজ করছেন।
