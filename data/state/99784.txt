
স্বামীর সঙ্গে অনৈতিক সম্পর্কে লিপ্ত থাকার ঘটনা প্রত্যক্ষ করে এক নারী তাঁর স্বামীর প্রেমিকার মাথার চুল কেটে দিয়েছেন। ঢাকার আশুলিয়ার বাইপাইল এলাকায় গত শুক্রবার বিকেলে এ ঘটনা ঘটে। পুলিশ ঘটনার সঙ্গে জড়িত থাকার অভিযোগে দুজনকে গ্রেপ্তার করেছে।গ্রেপ্তার ব্যক্তিরা হলেন আশরাফুল আলম ও তাঁর স্ত্রী আয়শা বেগম। এঁরা বাইপাইল এলাকায় তাইজুল ইসলামের বাড়িতে ভাড়া থেকে পোশাক কারখানায় চাকরি করেন।আশুলিয়া থানার পুলিশ ও প্রত্যক্ষদর্শীদের সঙ্গে কথা বলে জানা গেছে, কিছুদিন ধরে আশরাফুল এক নারী শ্রমিকের সঙ্গে পরকীয়ায় জড়িয়ে পড়েন। এর পরিপ্রেক্ষিতে ওই নারী শ্রমিক গত শুক্রবার আশরাফুলের বাসায় যান। তখন আয়শা তাঁর কর্মস্থলে ছিলেন। কর্মস্থল থেকে বাসায় ফিরে দরজা বন্ধ অবস্থায় দুজনকে একই ঘরে দেখতে পেয়ে আয়শা খেপে যান। একপর্যায়ে বাড়ির মালিক তাইজুলের স্ত্রী ফিরোজা বেগমের সহায়তায় আয়শা ওই নারীর চুল কেটে দেন।এ ঘটনার পর নির্যাতিতা ওই নারীর স্বজনেরা ওই রাতে তাঁকে নিয়ে থানায় আসেন। এরপর তিনি আয়শা, আশরাফুল ও ফিরোজা বেগমের নামে মামলা দায়ের করেন। পরে আয়শা ও আশরাফুলকে গ্রেপ্তার করে পুলিশ।আশুলিয়া থানার ভারপ্রাপ্ত কর্মকর্তা (ওসি) মোস্তফা কামাল বলেন, গতকাল তাঁদের আদালতের মাধ্যমে কারাগারে পাঠানো হয়েছে।
