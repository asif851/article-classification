
প্রধানমন্ত্রীর উপদেষ্টা এইচ টি ইমাম ছাত্রলীগের ‘পান্ডাদের’ চাকরির আশ্বাস দিয়েছেন বলে উল্লেখ করে নাগরিক ঐক্যের আহ্বায়ক মাহমুদুর রহমান মান্না বলেছেন, ‘সাধারণ শিক্ষার্থীদের কথা ভাবুন। আর এই অনশনরত শিক্ষার্থীদের একটু দেখতে আসবেন, শুধু ছাত্রলীগ কেন?’ঢাকা বিশ্ববিদ্যালয়ে দ্বিতীয়বার ভর্তি পরীক্ষা দেওয়ার সুযোগের দাবিতে আন্দোলনরত শিক্ষার্থীরা কেন্দ্রীয় শহীদ মিনারে ‘আমরণ অনশন’ করছেন। আজ শুক্রবার বিকেলে এসব শিক্ষার্থীর সঙ্গে সংহতি প্রকাশ করে এক সমাবেশে মান্না এসব কথা বলেন।মান্না বলেন, ‘এই সরকার ক্ষমতায় এসেছে ভেজাল করে। তাই সরকারের সব কর্মকাণ্ডেই ভেজাল। এই ভেজাল সরকারের কারণে শিক্ষার্থীদের বিপাকে পড়তে হয়েছে। অনশন করতে হচ্ছে নিজেদের শিক্ষার অধিকার আদায়ের জন্য।’
প্রধানমন্ত্রী শেখ হাসিনাকে উদ্দেশ করে ঢাকা বিশ্ববিদ্যালয় কেন্দ্রীয় ছাত্র সংসদের (ডাকসু) সাবেক এই সহসভাপতি বলেন, ‘এই শিক্ষার্থীদের অভিভাবক আপনি, তারা যে দাবিতে অনশন করছে, তা অন্যায্য নয়, এদের এসে দেখে যান।’
দ্বিতীয়বার ভর্তি পরীক্ষার দাবিতে ‘আমরণ অনশন’ চলছেঢাকা বিশ্ববিদ্যালয়সহ সব বিশ্ববিদ্যালয়ে দ্বিতীয়বার ভর্তি পরীক্ষা দেওয়ার সুযোগের দাবিতে আন্দোলনরত ভর্তি-ইচ্ছুক শিক্ষার্থীরা কেন্দ্রীয় শহীদ মিনারে ‘আমরণ অনশন’ চালিয়ে যাচ্ছেন। আজ শুক্রবার অনশনের তৃতীয় দিনে ১২ জন শিক্ষার্থী অসুস্থ হয়ে পড়েন।এদিকে শিক্ষার্থীদের দ্বিতীয়বার ভর্তি পরীক্ষা সুযোগ না দেওয়ার সিদ্ধান্তে এখনো অটল রয়েছে ঢাকা বিশ্ববিদ্যালয় প্রশাসন। শিক্ষার্থীদের অনশনের তৃতীয় দিনে আজও বিশ্ববিদ্যালয় প্রশাসনের পক্ষ থেকে নমনীয় কোনো বক্তব্য পাওয়া যায়নি। দ্বিতীয়বার ভর্তি পরীক্ষার সুযোগের দাবিতে আন্দোলনের অংশ হিসেবে গত বুধবার বেলা পৌনে দুইটার দিকে কেন্দ্রীয় শহীদ মিনারে দেড় শতাধিক শিক্ষার্থী অনশন কর্মসূচি শুরু করেন। গতকাল বৃহস্পতিবার অর্ধশত শিক্ষার্থী অনশন করেন। আজ আরও ২০-২৫ জন শিক্ষার্থী নতুন করে অনশন শুরু করেন। রাত ১০ টায় এ প্রতিবেদন লেখা পর্যন্ত ৫৬ ঘণ্টায় অনশনরত শিক্ষার্থীদের মধ্যে অন্তত ২১ জন অসুস্থ হয়ে পড়েন। অসুস্থ ১২ জন শহীদ মিনারেই রয়েছেন। তাঁদের স্যালাইন দিয়ে শুইয়ে রাখা হয়েছে। বাকিদের ঢাকা মেডিকেল কলেজ হাসপাতালে নিয়ে যাওয়া হয়েছে। শিক্ষার্থীরা শহীদ মিনারে নিজেরা গান লিখে, গান গেয়ে, কবিতা আবৃত্তি করে, নিজেদের দাবির পক্ষে স্লোগান দিয়ে সময় কাটাচ্ছেন। তাঁরা শহীদ মিনারে একটি সহায়তা কেন্দ্র খুলেছেন। সেখানে বসে থাকা আবদুল আজিজ প্রথম আলোকে বলেন, তাঁদের অর্থ ও ওষুধ দিয়ে সহযোগিতা করা যাবে।
আরও পড়ুন:
‘লিখিত পরীক্ষায় ভালো করো, তারপরে আমরা দেখব’
