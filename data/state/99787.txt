
মৌলভীবাজারের কমলগঞ্জ উপজেলার শমশেরনগর ইউনিয়নে নির্বাচন হবে আগামী ২৮ মে। কিন্তু ইতিমধ্যে ভোটারদের নজরে আসতে মাঠে নেমে পড়েছেন সম্ভাব্য প্রার্থীরা। সম্প্রতি এক সম্ভাব্য প্রার্থী ব্যক্তিগত উদ্যোগে বিভিন্ন গ্রামে সড়কবাতি স্থাপন করেছেন। যুবদলের নেতা আহমেদুর রহমান এই সড়কবাতিগুলো স্থাপন করেছেন। সম্প্রতি শমশেরনগর ইউনিয়নের নয়টি ওয়ার্ডের ১৯টি গ্রাম ঘুরে দেখা যায়, গ্রামের রাস্তায় বৈদ্যুতিক খুঁটিতে সড়কবাতি হিসেবে এনার্জি বাতি স্থাপন করা হয়েছে। রাতে পুরো গ্রাম আলোয় ভাসছে। এ নিয়ে গ্রামের সব বয়সী মানুষও বেশ উৎসাহী। বড়চেগ গ্রামের হাজি মোশাহিদ আলী, ঈদগাহ টিলা গ্রামের হারুন মিয়া, ভাদাইর দেউল গ্রামের ইউপি সদস্য হাফিজুল হক বলেন, শমশেরনগর ইউনিয়নের ৪ নম্বর ওয়ার্ডের ভাদাইর দেউল গ্রামের আহমেদুর রহমান একজন ব্যবসায়ী। তিনি ইউনিয়ন যুবদলের আহ্বায়ক। আসন্ন ইউনিয়ন পরিষদ নির্বাচনে তিনি বিএনপি থেকে মনোনয়ন পাওয়ার চেষ্টা করছেন। আহমেদুর রহমান জানান, তিনি চেয়ারম্যান প্রার্থী হতে ইচ্ছুক। এ জন্য দু-তিন বছর ধরে এই ইউনিয়নের সব ওয়ার্ডে যাচ্ছেন, সাধারণ মানুষের সেবা করছেন, মানুষের বিপদে-আপদে কাছে আছেন। গ্রামের মানুষের জন্য একটি বাজেট করে তিনি গ্রামে সড়কবাতি স্থাপন করেছেন। এ প্রসঙ্গে বর্তমান চেয়ারম্যান জুয়েল আহমদ বলেন, সবাই প্রার্থী হতে পারেন। এটি তাঁদের মৌলিক অধিকার। তিনি জনসেবায় কাজ করছেন। ভোটাররা যাঁকে ইচ্ছা তাঁকে ভোট প্রদান করবেন। কমলগঞ্জ উপজেলা নির্বাচন কর্মকর্তা ফরহাদ হোসেন বলেন, সব প্রার্থীকে নির্বাচন কমিশনের বিধিমালা মেনে চলা উচিত।
