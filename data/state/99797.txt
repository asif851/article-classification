
ধর্ষণের মামলায় যাবজ্জীবন কারাদণ্ডপ্রাপ্ত ভোলার চরফ্যাশনের আবদুল জলিলের বিচার ভুল আইনে হওয়ায় তাঁকে অবিলম্বে কারামুক্তিসহ ৫০ লাখ টাকা ক্ষতিপূরণ দেওয়ার নির্দেশ দিয়েছেন হাইকোর্ট।
যাবজ্জীবন সাজার বিরুদ্ধে আবদুল জলিলের জেল আপিল নিষ্পত্তি করে বিচারপতি এ এফ এম আবদুর রহমানের একক হাইকোর্ট বেঞ্চ গত বছরের ১৫ ডিসেম্বর এই রায় দিয়েছিলেন। আজ বুধবার ওই রায় পূর্ণাঙ্গ আকারে প্রকাশিত হয়েছে।
জানতে চাইলে সুপ্রিম কোর্টের হাইকোর্ট বিভাগের অতিরিক্ত রেজিস্ট্রার সাব্বির ফয়েজ প্রথম আলোকে বলেন, ধর্ষণের মামলায় আবদুল জলিলকে ২০০১ সালে যাবজ্জীবন কারাদণ্ড ও ২০ হাজার টাকা জরিমানা করেছিলেন বিচারিক আদালত। ওই সময় তাঁর বয়স ছিল ১৫ বছর। শিশু আইনে তাঁর বিচার হওয়ার কথা থাকলেও ওই মামলার বিচার হয়েছে নারী ও শিশু নির্যাতন দমন আইনে। ভুল আইনে বিচার করায় জলিলকে মুক্তি দেওয়ার পাশাপাশি ৫০ লাখ টাকা ক্ষতিপূরণ দেওয়ার নির্দেশ দিয়েছেন হাইকোর্ট।
