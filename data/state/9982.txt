
পরীক্ষা না করে ভুয়া মেডিকেল প্রতিবেদন ও সনদপত্র দেওয়ার অপরাধে রাজধানীর ফকিরাপুলে ছয়টি রোগনির্ণয়কেন্দ্রকে জরিমানা করেছেন র‍্যাবের ভ্রাম্যমাণ আদালত। এর মধ্যে দুইটি প্রতিষ্ঠানকে সিলগালা করে দেওয়া হয়। আজ শনিবার ফকিরাপুল এলাকায় অভিযান চালিয়ে এ শাস্তি দেন র‍্যাবের নির্বাহী ম্যাজিস্ট্রেট সারওয়ার আলম।জরিমানার দণ্ড পাওয়া ওই ছয়টি প্রতিষ্ঠান হলো মডার্ন ডায়াগনস্টিক সেন্টার, আল আমিন ডায়াগনস্টিক সেন্টার, বেস্ট ডায়াগনস্টিক এন্ড মেডিকেল সেন্টার, বেনগাজী ডায়াগনস্টিক এন্ড মেডিকেল সেন্টার ও সুমাইয়া ডায়াগনস্টিক এন্ড মেডিকেল সেন্টার।সারওয়ার আলম বলেন, আজ বেলা ১১টা থেকে বিকেল সাড়ে পাঁচটা পর্যন্ত ফকিরাপুলের ডিআইটি এক্সটেনশন রোড এলাকায় এ অভিযান চলে। মডার্ন ডায়াগনস্টিক সেন্টারে দেখা যায়, যে চিকিৎসকের স্বাক্ষর দিয়ে মেডিকেল প্রতিবেদন তৈরি করা হচ্ছে, তিনিই অনুপস্থিত। এছাড়া কোনো স্বীকৃত, দক্ষ ও প্রশিক্ষিত ব্যক্তি ছাড়াই বিভিন্ন ধরনের পরীক্ষা করা হচ্ছে। এ অপরাধে রোগনির্ণয়কেন্দ্রকে দুই লাখ টাকা জরিমানা করা হয়। প্রায় একই ধরনের অপরাধে আল আমিন ডায়াগনস্টিক সেন্টারকে তিন লাখ টাকা জরিমানা, বেস্ট ডায়াগনস্টিক সেন্টারকে এক লাখ টাকা জরিমানা, বেনগাজী ডায়াগনস্টিক সেন্টারকে চার লাখ টাকা জরিমানা এবং সুমাইয়া ডায়াগনস্টিক সেন্টারকে দুই লাখ টাকা জরিমানা করা হয়। পরে বেনগাজী ও সুমাইয়া ডায়াগনস্টিক সেন্টারকে সিলগালা করে দেওয়া হয়।
