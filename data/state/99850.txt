
কুষ্টিয়ার মিরপুর উপজেলার পোড়াদহ জংশনে খুলনা থেকে ছেড়ে আসা রাজশাহীগামী মহানন্দা ট্রেনের দুটি বগি লাইনচ্যুত হয়েছে। আজ মঙ্গলবার সন্ধ্যা সাতটার দিকে এ ঘটনা ঘটে। এর ফলে খুলনার সঙ্গে সারা দেশের ট্রেন যোগাযোগ বন্ধ হয়ে গেছে।
পোড়াদহ জংশনের স্টেশনমাস্টার শরীফুল ইসলাম প্রথম আলোকে বলেন, মহানন্দা ট্রেনটি সন্ধ্যা সাতটার দিকে পোড়াদহ জংশনে পৌঁছানোর মুহূর্তে ট্রেনটির পেছনের দুটি বগি হঠাৎ লাইনচ্যুত হয়ে পড়ে। তবে এতে কোনো যাত্রী হতাহত হননি বা মালামালের কোনো ক্ষতি হয়নি। তিনি বলেন, বিষয়টি তাৎক্ষণিক পাকশি রেলওয়ে বিভাগের কর্মকর্তাদের জানানো হয়েছে। পাকশি থেকে উদ্ধারকারী ট্রেন এসে উদ্ধারকাজ শেষ করলে ট্রেন চলাচল শুরু হবে। তবে ট্রেনের ইঞ্জিনসহ বাকি অংশ অন্য লাইনে সরিয়ে রাখা হয়েছে।
