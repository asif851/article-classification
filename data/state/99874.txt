
স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন বলেছেন, ‘খালেদা জিয়াকে কারাগারে পাঠিয়েছেন আদালত। তাঁকে মুক্ত করার এখতিয়ার আদালতের কাছেই। এটা বিএনপিও জানে। তবে তিনি (খালেদা জিয়া) দোষ স্বীকার করে রাষ্ট্রপতির কাছে সাজা মওকুফ চাইতে পারেন। তাঁকে ক্ষমা করার এখতিয়ার রাষ্ট্রপতির আছে।’
সুনামগঞ্জের তাহিরপুর উপজেলায় আজ বৃহস্পতিবার দুপুরে একটি সেতুর নির্মাণকাজের উদ্বোধনের আগে স্থানীয় সরকারের অধীন সংস্থা ও দপ্তরের প্রতিনিধিদের সঙ্গে মতবিনিময়কালে খন্দকার মোশাররফ হোসেন এসব কথা বলেন। উপজেলার বিন্নাকুলী মাদ্রাসায় মিলনায়তনে এই সভা হয়। এরপর তিনি তাহিরপুর উপজেলার যাদুকাদা নদীতে প্রায় ৮৬ কোটি টাকা ব্যয়ে ‘শাহ আরেফিন-অদ্বৈত মৈত্রী সেতু’র নির্মাণকাজের উদ্বোধন করেন।
সুনামগঞ্জের জেলা প্রশাসক মো. সাবিরুল ইসলামের সভাপতিত্বে ওই সভায় মন্ত্রী আরও বলেন, ‘তিনবারের সাবেক প্রধানমন্ত্রী ও একটি দলের প্রধান হিসেবে কারাগারে খালেদা জিয়াকে প্রয়োজনীয় সব সুযোগ-সুবিধা দেওয়া হচ্ছে। বিএনপি এখন যেসব কথা বলছে, সেটা বিরোধী দলের কথা। ক্ষমতার বাইরে থাকলে এসব বলতে হয়।’
হাওর এলাকার উন্নয়নে আওয়ামী লীগ আন্তরিক উল্লেখ করে খন্দকার মোশাররফ হোসেন বলেন, সুনামগঞ্জের হাওর এলাকার উন্নয়নে প্রধানমন্ত্রীর নির্দেশনায় কাজ হচ্ছে। তিনি হাওর এলাকার উন্নয়নে খুবই আন্তরিক। হাওরের ফসল রক্ষায় প্রয়োজনীয় উদ্যোগ নেওয়া হয়েছে। এই সরকারের আমলে হাওর এলাকায় যে উন্নয়ন হয়েছে, অতীতে তা হয়নি।
সেতুর কাজের উদ্বোধনের পর বেলা দুইটায় মন্ত্রী স্থানীয় বিন্নাকুলী বাজারে তাহিরপুর উপজেলা আওয়ামী লীগ আয়োজিত এক জনসভায় প্রধান অতিথি হিসেবে বক্তব্য দেন।
