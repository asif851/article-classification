
পুরান ঢাকার আজিমপুরের নিউ পল্টনের বাসায় মঙ্গলবার রাতে বাবা ও ভাইয়ের ছুরিকাঘাতে শাহীন ইসলাম (২৫) নামের এক যুবক খুন হয়েছেন। পুলিশ এ ঘটনার শাহীনের ভাই সাইফুল ইসলামকে গ্রেপ্তার করেছে।পরিবার বলছে, নিহত শাহীন মাদকাসক্ত ছিলেন।পুলিশ ও নিহতের পারিবারিক সূত্র বলেছে, শাহীন সপরিবারে নিউ পল্টনের ১১ তলা বাড়ির পঞ্চম তলায় থাকতেন। মঙ্গলবার রাত ১০টার দিকে শাহীনের সঙ্গে বাবা নুর ইসলাম ও ভাই সাইফুল ইসলামের কথাকাটাকাটি হয়। একপর্যায়ে বাবা ও ভাই মিলে শাহীনকে মারধর করেন। তারা শাহীনের বুকে তিনটি ছুরিকাঘাত করেন। রক্তাক্ত অবস্থায় শাহীনকে রাত পৌনে ১১টার দিকে ঢাকা মেডিকেল কলেজ হাসপাতালের জরুরি বিভাগে নেওয়া হয়। এ সময় কর্তব্যরত চিকিৎসক তাঁকে মৃত ঘোষণা করেন।
শাহীনের বাবা গাউছিয়া মার্কেটের ফুটপাতে জুতার ব্যবসা করেন। মাদকাসক্ত শাহীনকে কিছুদিন আগে নিরাময় কেন্দ্রে চিকিৎসা করিয়ে বাসায় নিয়ে আসা হয়।
হাসপাতাল সূত্র বলেছে, সাইফুল হাসপাতালে এসে দাবি করেন শাহীন সড়ক দুর্ঘটনায় মারা গেছেন। এ সময় হাসপাতালে আসা সাইফুলের শ্যালক রিমন হোসেন বলেন, শাহীনকে তার বাবা ও ভাই মিলে ছুরিকাঘাত করে হত্যা করেছেন। এ সময় হাসপাতাল থেকে পুলিশ সাইফুলকে আটক করে।
লালবাগ থানার ভারপ্রাপ্ত কর্মকর্তা (ওসি) শুভাষ কুমার পাল প্রথম আলোকে আলোকে বলেন, শাহীন মাদকাসক্ত ছিলেন। হত্যার অভিযোগে তার ভাই সাইফুলকে গ্রেপ্তার করা হয়েছে। এখন শাহীনের বাবাকে গ্রেপ্তারের চেষ্টা চলছে।
