
রাজধানীর যাত্রাবাড়ী থানার মাতুয়াইল মাতৃসদনের সামনে অভিযান চালিয়ে আট ভুয়া গোয়েন্দা পুলিশকে (ডিবি) গ্রেপ্তার করেছে ডিবি। ডিবি বলছে, তাঁরা ডিবি সেজে ওই এলাকায় ডাকাতির চেষ্টা করছিলেন। আজ সোমবার ভোরে ওই অভিযান চলে। গ্রেপ্তার ব্যক্তিরা হলেন, শহীদুল ইসলাম মাঝি ওরফে শহীদ ওরফে কামরুল মাঝি, ইউসুফ কাজী, আব্দুল মালেক, মালেক চৌধুরী, জাহাঙ্গীর আলম ওরফে জাহাঙ্গীর, ইয়াসিন, বাদল ও আব্বাস আলী। এ সময় তাঁদের কাছ থেকে দেশীয় অস্ত্র, ওয়াকিটকি, হাতকড়া, ডিবির জ্যাকেট ও মাইক্রোবাস জব্দ করা হয়।
প্রেস ব্রিফিংয়ে ডিবি জানায়, ওই ব্যক্তিরা সাত-আট বছর ধরে এ কাজ করছেন। ডিবি সেজে তাঁরা যাত্রীবাহী বাস আটকান। পরে যাত্রীদের কাছ থেকে টাকা, স্বর্ণালংকার ও অন্যান্য মালামাল লুট করেন। রাজধানীসহ আশপাশের এলাকায় তাঁরা এরকমভাবে ডাকাতি করেন।
ঢাকা মহানগরসহ দেশের বিভিন্ন জেলায় তাঁদের নামে একাধিক মামলা ও পরোয়ানা রয়েছে। তাঁদের বিরুদ্ধে যাত্রাবাড়ী থানায় মামলা হয়েছে।
