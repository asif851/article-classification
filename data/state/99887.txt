
মিয়ানমারের গত বছরের নির্বাচনে রাজনৈতিক পট পরিবর্তনের সুযোগকে কাজে লাগিয়ে প্রতিবেশী দেশটির সঙ্গে সম্পর্ক জোরদার করতে আগ্রহী বাংলাদেশ। মিয়ানমারের সঙ্গে সুপ্রতিবেশীসুলভ সম্পর্ক প্রতিষ্ঠার মনোভাব জানিয়ে দেশটির স্টেট কাউন্সিলর ও পররাষ্ট্রমন্ত্রী অং সান সুচির কাছে বার্তা পাঠাচ্ছেন প্রধানমন্ত্রী শেখ হাসিনা। প্রধানমন্ত্রীর বিশেষ দূত হিসেবে পররাষ্ট্রসচিব মো. শহীদুল হক আজ বুধবার পাঁচ দিনের সফরে মিয়ানমার যাচ্ছেন। তিনি কাল বৃহস্পতিবার নেপিডোতে অং সান সুচির হাতে শেখ হাসিনার চিঠি পৌঁছে দেবেন। জানতে চাইলে শহীদুল হক গতকাল মঙ্গলবার তাঁর দপ্তরে প্রথম আলোকে বলেন, ‘নিকট প্রতিবেশী মিয়ানমারের সঙ্গে সম্পর্ককে আমরা বিশেষ গুরুত্ব দিচ্ছি। মিয়ানমারের উন্নয়নের অংশীদার হয়ে আমরা দুই দেশের সম্পর্ককে এগিয়ে নিতে চাই। দুই দেশের সম্পর্কের ক্ষেত্রে নতুন মাত্রা যোগ করতে চাই। প্রধানমন্ত্রীর পক্ষ থেকে মিয়ানমারকে এই বার্তা পৌঁছে দেওয়া হবে।’ পররাষ্ট্রসচিব বলেন, তিনি বৃহস্পতিবার নেপিডোতে অং সান সুচি ছাড়াও মিয়ানমারের সশস্ত্র বাহিনীর প্রধান মিন অং লাং ও পররাষ্ট্রসচিব উ অং লিনের সঙ্গে সৌজন্য সাক্ষাৎ করবেন। এ বৈঠকগুলোতে দ্বিপক্ষীয় সম্পর্ক এগিয়ে নেওয়ার ব্যাপারে আলোচনা হবে। নাম প্রকাশে অনিচ্ছুক সরকারের এক জ্যেষ্ঠ কর্মকর্তা প্রথম আলোকে বলেন, প্রায় পাঁচ দশক পর মিয়ানমারে গণতান্ত্রিক পালাবদলের কারণে অনেক আশাবাদ সৃষ্টি হয়েছে। এই পট পরিবর্তনের সুযোগকে কাজে লাগিয়ে মিয়ানমারের সঙ্গে আন্তরিক সম্পর্ক প্রতিষ্ঠা করতে চায় বাংলাদেশ। বছর দুয়েক ধরে রোহিঙ্গা শরণার্থী পুনর্বাসন ও নিরাপত্তার মতো ‘স্পর্শকাতর’ বিষয়গুলোকে একটু দূরে সরিয়ে আস্থা স্থাপনের মাধ্যমে দুই নিকট প্রতিবেশীর সম্পর্ককে অগ্রাধিকার দিচ্ছে বাংলাদেশ। এ জন্য সাংস্কৃতিক বিনিময় ও মানবিক সহায়তা কার্যক্রমের মতো বিষয়গুলোতে গুরুত্ব দেওয়া হচ্ছে। গত বছর মিয়ানমারে বন্যার পরপরই সেখানকার দুর্গত মানুষের জন্য মানবিক সাহায্য পাঠায় বাংলাদেশ। মিয়ানমারের সঙ্গে সম্পর্ক নিয়ে জানতে চাইলে কলম্বোভিত্তিক গবেষণা প্রতিষ্ঠান রিজিওনাল সেন্টার ফর স্ট্র্যাটেজিক স্টাডিজের (আরসিএসএস) নির্বাহী পরিচালক অধ্যাপক ইমতিয়াজ আহমেদ সম্প্রতি মুঠোফোনে প্রথম আলোকে বলেন, প্রতিবেশীর সঙ্গে বিভিন্ন বিষয় অমীমাংসিত থাকবেই। রাতারাতি সব সমস্যার সমাধান হয় না। মিয়ানমারে ক্ষমতার পালাবদলের পর সেখানকার নতুন নেতৃত্বের সঙ্গে আস্থা স্থাপন জরুরি। এ ক্ষেত্রে সুচির কাছে বিশেষ দূত পাঠানোর মতো উদ্যোগ বেশ ভালো। এ ধরনের পদক্ষেপের ফলে প্রতিবেশী বাংলাদেশকে নিয়ে মিয়ানমারের সংশয় দূর হয়ে হৃদ্যতা বাড়বে এবং সম্পর্ক এগিয়ে নেওয়ার সুযোগ তৈরি হবে।
