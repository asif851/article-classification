
টঙ্গীর তুরাগপাড়ে আগামী বছরের ১৩ জানুয়ারি বিশ্ব ইজতেমা শুরু হবে। প্রথম দফায় ১৩ থেকে ১৫ জানুয়ারি আর দ্বিতীয় দফায় ২০ থেকে ২২ জানুয়ারি ইজতেমা হবে।
আজ বৃহস্পতিবার আসন্ন বিশ্ব ইজতেমা নিয়ে স্বরাষ্ট্র মন্ত্রণালয়ে আয়োজিত এক সভায় স্বরাষ্ট্রমন্ত্রী আসাদুজ্জামান খান কামাল এ তথ্য জানান।
স্বরাষ্ট্রমন্ত্রী বলেন, ইজতেমা সুষ্ঠুভাবে সম্পন্ন করার লক্ষ্যে বিভাগীয় কমিশনারের নেতৃত্বে একটি কমিটি গঠন করে দেওয়া হয়েছে। পুলিশের নেতৃত্বে নিয়ন্ত্রণ কক্ষও থাকবে। সেখানে সব আইনশৃঙ্খলা বাহিনী অন্তর্ভুক্ত থাকবে।
গত বছর ইজতেমা উপলক্ষে ১৩১টি দেশ থেকে অতিথি এসেছিলেন বলে জানান মন্ত্রী। এবার এ সংখ্যা আরও বাড়বে বলে তিনি আশা প্রকাশ করে বলেন, বিদেশ থেকে আগত অতিথিদের ভিসা সহজীকরণ করতে আলাদা একটি ডেস্কও থাকবে। যুদ্ধবিধ্বস্ত যেসব দেশ থেকে অতিথি আসবেন তাদের তালিকা আগে দিতে হবে। তালিকা দেখে তাদের ভিসা দেওয়া হবে।
এ ছাড়া অন্যান্য বছরের বছরের মতো বাস-ট্রেনসহ অন্যান্য সুযোগ-সুবিধাও থাকবে।
