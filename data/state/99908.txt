
গরম ভাত না পেয়ে স্ত্রীকে বাঁশ দিয়ে পিটিয়েছেন এক ব্যক্তি। স্ত্রীর জমানো টাকা কেড়ে নিয়ে তাঁকে ঘর থেকে বের করে দিয়েছেন তিনি। আজ মঙ্গলবার পাবনার ঈশ্বরদী উপজেলার সাহাপুর গ্রামে এই অভিযোগ পাওয়া গেছে।
আহত স্ত্রী বেলা সাড়ে ১১টার দিকে ঈশ্বরদী থানায় গিয়ে আশ্রয় নেন। তিনি সেখানে স্বামীর বিরুদ্ধে লিখিত অভিযোগ জানান।
লিখিত অভিযোগে জানা গেছে, ছয় বছর আগে সাহাপুর মসজিদ মোড় এলাকার আমজাদ সরকারের সঙ্গে তাঁর বিয়ে হয়। বিয়ের পর জানতে পারেন, আমজাদের আরও দুই স্ত্রী রয়েছে। আমজাদের অত্যাচার সহ্য করতে না পেরে তাঁরা অন্যত্র চলে গেছেন।
স্ত্রীর অভিযোগ, বিয়ের পর থেকে আমজাদ প্রায়ই নানা অজুহাতে তাঁকে পেটাতেন। তাঁদের চার/পাঁচ বছরের একটি সন্তান রয়েছে। বাড়িতে তিনি স্বামী ও সন্তানের সঙ্গে থাকতেন।
আজকের ঘটনা সম্পর্কে স্ত্রী প্রথম আলোকে বলেন, রাজমিস্ত্রি আমজাদ ভোরে ঘুম থেকে উঠেই গরম ভাত খেতে চান। কিন্তু তাৎক্ষণিকভাবে ভাত দিতে না পারায় আমজাদ ক্ষিপ্ত হয়ে তাঁকে গালাগাল করেন। কিল-ঘুষি মারতে শুরু করেন। প্রতিবাদ করায় ঘর থেকে বাঁশ এনে তাঁকে এলোপাতাড়ি পেটাতে থাকেন। বলেন, ‘আজ থেকে তুই বাড়িতে থাকতে পারবি না, বাড়ি থেকে বের হয়ে যাবি।’ এরপর পেটাতে পেটাতে তাঁকে রাস্তায় বের করে দেন। তিনি ছেলেকে সঙ্গে নিয়ে বাইরে চলে যান। তাঁর চিৎকার শুনে প্রতিবেশীরা উদ্ধার করে স্থানীয়ভাবে চিকিৎসা দেন।
স্ত্রী বলেন, পিটুনির পর তিনি ডান পায়ে ভর দিয়ে হাঁটতে পারছেন না। তাঁর কাছে মাত্র ৫০০ টাকা ছিল। আমজাদ সে টাকাও ছিনিয়ে নিয়ে গেছেন। টাকার অভাবে চিকিৎসা করাতে পারছেন না।
এলাকার সাহপুর মসজিদ মোড়ের নামপ্রকাশে অনিচ্ছুক এক বাসিন্দা বলেন, আগে থেকেই আমজাদ স্ত্রীকে মারধর করতেন বলে তাঁরা জানেন। আজ সকালেও আমজাদ স্ত্রীকে মারধর করেছেন বলে শুনেছেন।
ঈশ্বরদী থানার ভারপ্রাপ্ত কর্মকর্তা (ওসি) আবদুল হাই তালুকদারের ভাষ্য, আমজাদকে গ্রেপ্তার করতে এলাকায় পুলিশ পাঠানো হয়েছে। তাঁর বিরুদ্ধে মামলার প্রস্তুতি চলছে।
এ বিষয়ে আমজাদের সঙ্গে একাধিকবার যোগাযোগ করার চেষ্টা করা হয়। তবে তাঁর মুঠোফোনটি বন্ধ পাওয়া যায়। বাড়িতে খোঁজ করেও তাঁকে পাওয়া যায়নি।
