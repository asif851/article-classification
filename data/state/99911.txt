
প্রধান বিচারপতি সুরেন্দ্র কুমার সিনহা বলেছেন, বিচার করতে গেলে বিচারকেরা খেই হারিয়ে ফেলেন। প্রতি​িট আইন ত্রুটিপূর্ণ। এতে মামলা বাড়ছে। আইনপ্রণেতারা সঠিকভাবে দায়িত্ব পালন করতে পারছেন না।মৌলভীবাজার পৌর জনমিলন কেন্দ্রে গত বৃহস্পতিবার রাতে জেলা আইনজীবী সমিতির বার্ষিক নৈশভোজ উপলক্ষে আয়োজিত এক আলোচনা সভায় প্রধান অতিথির বক্তব্যে এ কথা বলেন প্রধান বিচারপতি।আইনের ত্রুটির উদাহরণ দিয়ে সুরেন্দ্র কুমার সিনহা বলেন, গত ইউনিয়ন পরিষদ (ইউপি) নির্বাচনে আইনের ত্রুটির কারণে হাজার হাজার রিট হয়েছে। আইনপ্রণেতারা যদি দায়িত্বটা সঠিকভাবে পালন করতেন, তবে বিচার বিভাগের ওপর এ দায়িত্ব আসত না। বিচার বিভাগের যে দায়িত্ব-কর্তব্য, তাতে হস্তক্ষেপ না করা হলে আজ এত মামলার জট থাকত না।বিচার বিভাগের প্রতি শ্রদ্ধাশীল হওয়ার আহ্বান জানিয়ে প্রধান বিচারপতি এ সময় বলেন, দেশের ক্রান্তিকালে বিচার বিভাগই দেশকে রক্ষা করে; সংবিধান রক্ষা করে। তাই আইনের সঙ্গে যাঁরা জড়িত, তাঁরা যদি সামান্য বিচ্যুত হন, তাহলে সেই দেশের ভবিষ্যৎ অন্ধকার।
প্রধান বিচারপতি বলেন, ‘দেশ গঠনে আইনজীবীদের মেধা, প্রজ্ঞার অবদান কোনোভাবেই অস্বীকার করার উপায় নেই। দেশের সংবিধান রচনায় ছিলেন বিশিষ্ট আইনজীবীদের কয়েকজন। আজ আমাদের দেশে সংসদে খুব কমসংখ্যক আইনজীবী আছেন। দেশ গড়তে হলে প্রত্যেকের আইনি ব্যাকগ্রাউন্ড থাকা প্রয়োজন। বিচার বিভাগকে অবহেলা নয়; বিচার বিভাগকে শ্রদ্ধা করতে হবে। আজ দেশের যে আর্থিক অবস্থা, তাতে বিচার বিভাগের অবদান আছে।’
আলোচনা সভায় সভাপতিত্ব করেন মৌলভীবাজার জেলা আইনজীবী সমিতির সভাপতি মো. কামাল উদ্দিন আহমদ চৌধুরী। সাধারণ সম্পাদক মো. কামরেল আহমদ চৌধুরীর সঞ্চালনায় অন্যদের মধ্যে বক্তব্য দেন মৌলভীবাজার-৩ আসনের সাংসদ সৈয়দা সায়রা মহসিন প্রমুখ।
 
