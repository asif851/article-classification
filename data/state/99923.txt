
এইচএসসি পরীক্ষায় জামালপুরের সরকারি জাহেদা সফির মহিলা কলেজে এক বিষয়ে ৬৯ জন শিক্ষার্থী অকৃতকার্য হয়েছে। এই ফল বিপর্যয়ের কারণ জানতে গতকাল বুধবার কলেজ ক্যাম্পাসে শতাধিক শিক্ষার্থী ও অভিভাবক জড়ো হন। এ সময় তাঁরা কলেজ কর্তৃপক্ষের কাছে ফল পুনর্নিরীক্ষণের দাবি জানিয়ে ক্ষোভ প্রকাশ করেন।কলেজ সূত্রে জানা গেছে, এবার এইচএসসি পরীক্ষায় ব্যবসায় শিক্ষা শাখা থেকে ১৭৮ জনের মধ্যে ৯২ জন, মানবিক শাখায় ৫৭৬ জনের মধ্যে ৩০৫ জন ও বিজ্ঞান শাখায় ৮৭ জনের মধ্যে ৬৯ জন শিক্ষার্থী অকৃতকার্য হয়। তবে শুধু বিজ্ঞান শাখার পদার্থবিজ্ঞান বিষয়ে ৬৯ জন শিক্ষার্থী অকৃতকার্য হয়েছে। এ বছর ওই কলেজের পাসের হার ৪৪ দশমিক ৫৯ শতাংশ। গত বছর ছিল ৭৬ শতাংশ। ফল বিপর্যয়ের কারণ উদ্ঘাটনে আজ বৃহস্পতিবার কলেজ কর্তৃপক্ষ বিশেষ জরুরি সভা ডেকেছে।কয়েকজন অকৃতকার্য শিক্ষার্থী জানায়, একসঙ্গে কলেজের ৪৬৬ জন শিক্ষার্থীর অকৃতকার্য হওয়ার বিষয়টি তারা মেনে নিতে পারছে না। তাই বিষয়টি খতিয়ে দেখার দাবি নিয়ে তারা গতকাল দুপুর ১২টার দিকে কলেজে জড়ো হয়েছিল।বিজ্ঞান শাখার অকৃতকার্য শিক্ষার্থী বাবলী আক্তার বলে, ‘নির্বাচনী পরীক্ষায় এক থেকে দশের মধ্যে ছিলাম। সব বিষয়ে ভালো ফল করেছি। পদার্থবিজ্ঞান বিষয়ে আমিসহ ৬৯ জন শিক্ষার্থী অকৃতকার্য হয়েছি। কিন্তু পদার্থবিজ্ঞান বিষয়ে আমার পরীক্ষা ভালো হয়েছিল। কীভাবে এমনটা হলো বুঝতে পারছি না। ফল প্রকাশের পর এ বিষয়ে জানতে অনেকেই কলেজ যাচ্ছে। কিন্তু কলেজ কর্তৃপক্ষ কিছুই বলছে না।’অধ্যক্ষ সাব্বির আহমদ জানান, অকৃতকার্য শিক্ষার্থীদের বোর্ডে ফল পুনর্নিরীক্ষণের পরামর্শ দেওয়া হয়েছে।
