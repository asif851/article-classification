
চট্টগ্রাম যুবলীগের প্রীতিভোজ অনুষ্ঠান বাতিল হয়ে গেছে। যুবলীগের চেয়ারম্যানের নির্দেশনার পরিপ্রেক্ষিতে স্থানীয় যুবলীগ বর্ধিত সভা ডেকে ১৬ নভেম্বরের জব্বর আয়োজন বাতিল করে। ৯৭টি গরু, ১৪২টি খাসি ও ৬০০ মণ চাল দিয়ে এ জব্বর আয়োজনের প্রস্তুতি ছিল চট্টগ্রাম যুবলীগের। যুবলীগের প্রতিষ্ঠাবার্ষিকী উপলক্ষে চট্টগ্রাম নগরের ৪৪টি সাংগঠনিক ওয়ার্ড ও আরও দুটি কমিউনিটি সেন্টারে দেড় লাখ লোককে ভূরিভোজ করানোর বিশাল প্রস্তুতি নেওয়া হয়। গত শুক্রবার ‘চট্টগ্রাম যুবলীগের জব্বর আয়োজন’ শিরোনামে প্রথম আলোয় এ-সংক্রান্ত খবর প্রকাশিত হয়। বিষয়টি সরকারের শীর্ষ পর্যায়ের নজরে আসে বলে দায়িত্বশীল সূত্র নিশ্চিত করে। এরপর যুবলীগের চেয়ারম্যান মোহাম্মদ ওমর ফারুক চৌধুরী স্থানীয় যুবলীগ নেতাদের প্রীতিভোজ বাতিলের নির্দেশ দেন। চট্টগ্রাম মহানগর যুবলীগের যুগ্ম আহ্বায়ক ফরিদ মাহমুদ প্রথম আলোকে বলেন, ‘যুবলীগের চেয়ারম্যান সাহেব প্রতিষ্ঠাবার্ষিকীর প্রীতিভোজ অনুষ্ঠান বন্ধের নির্দেশ দেন। তাই আমরা বর্ধিত সভা ডেকে প্রীতিভোজ কর্মসূচি স্থগিত করি।’চট্টগ্রাম উত্তর জেলা যুবলীগের সাধারণ সম্পাদক এইচ এম রাশেদুল আলম প্রথম আলোকে বলেন, ‘১৬ নভেম্বর আমাদের বিশাল মেজবানের আয়োজন বাতিল করেছি। শুক্রবার রাতে মেজবানের কর্মসূচি বাতিলের নির্দেশ আসে ঢাকা থেকে। তবে যুবলীগের প্রতিষ্ঠাবার্ষিকী উপলক্ষে ২২ নভেম্বর নগরের জিইসি কনভেনশন সেন্টারের কর্মসূচি অপরিবর্তিত রয়েছে। সেই অনুষ্ঠানে আওয়ামী লীগের সাধারণ সম্পাদক আশরাফুল ইসলাম উপস্থিত থাকবেন বলে আমরা আশা করছি।’
