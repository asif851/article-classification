
সিরাজগঞ্জ সদর উপজেলার শ্যামপুর গ্রামে একটি স্যুটকেসের ভেতর থেকে থেকে ১১ মাস বয়সী শিশুর মরদেহ উদ্ধার করেছে পুলিশ। শিশুটিকে হত্যার অভিযোগে তার মাকে আটক করা হয়েছে। মা তার শিশুকে হত্যার কথা স্বীকার করেছেন বলে জানিয়েছে পুলিশ।
থানা-পুলিশ ও এলাকাবাসী সূত্রে জানা গেছে, শ্যামপুরের সাইদুল ইসলাম ও রুবিয়া খাতুনের সন্তান ১১ মাস বয়সী তানভীর। সাইদুল ঢাকায় চাকরি করেন। মা রুবিয়া শিশু সন্তানকে নিয়ে গ্রামের বাড়িতে থাকেন। গতকাল রোববার রাতে শিশু তানভীর কান্নাকাটি করলে পাশের ঘরে থাকা শিশুর দাদি কান্না থামাতে বলেন রুবিয়াকে। এর কিছুক্ষণ পর থেকে শিশু তানভীরের আর কোনো সাড়া শব্দ পাওয়া যায়নি। আজ সোমবার সকালে রুবিয়া কাউকে কিছু না জানিয়ে বাড়ি থেকে চলে যান। পরে অনেক খোঁজাখুঁজি করে বিকেলে গ্রামের লোকজন তাঁকে গ্রামের অন্য একটি বাড়ি থেকে আটক করে। এ সময় গ্রামবাসীর জিজ্ঞাসাবাদের একপর্যায়ে রুবিয়া শিশুটিকে শ্বাসরোধ করে হত্যা করে ঘরের ভেতরে একটি একটি স্যুটকেস রাখা হয়েছে বলে জানায়। পরে ঘরের মধ্য থাকা স্যুটকেসে শিশু তানভীরের মরদেহ পাওয়া যায়।পরে পুলিশে খবর দেয় এলাকাবাসী। পুলিশ সন্ধ্যায় ঘটনাস্থল থেকে মরদেহ উদ্ধার করে ময়নাতদন্তের জন্য সিরাজগঞ্জ জেনারেল হাসপাতালের মর্গে পাঠায়।সিরাজগঞ্জ সদর থানার ভারপ্রাপ্ত কর্মকর্তা (ওসি) হাবিবুল ইসলাম বলেন, আটক রুবিয়া তাঁর ছেলে তানভীর হত্যার কথা স্বীকার করেছেন। এ বিষয়ে নিহতের বাবা সাইদুল ইসলাম সিরাজগঞ্জ সদর থানায় একটি হত্যা মামলা করেছেন। রুবিয়াকে আরও জিজ্ঞাসাবাদ করা হচ্ছে।
