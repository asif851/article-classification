
বিএনপির পাঁচ নেতাকে গ্রেপ্তারের প্রতিবাদে স্থানীয় বিএনপি গতকাল শুক্রবার রাত থেকে চট্টগ্রামের সীতাকুণ্ডে ঢাকা-চট্টগ্রাম মহাসড়ক অবরোধ করায় উপজেলার ৪৮ কিলোমিটার এলাকাজুড়ে ভয়াবহ যানজটের সৃষ্টি হয়েছে। এর ফলে ওই সড়কে শত শত গাড়ি আটকা পড়েছে।
এতে সীতাকুণ্ডের প্রায় সাড়ে ছয় হাজার জুনিয়র স্কুল সার্টিফিকেট (জেএসসি) ও জুনিয়র দাখিল সার্টিফিকেট (জেডিসি) পরীক্ষার্থীর বাংলা দ্বিতীয় পত্রের পরীক্ষা অনিশ্চিত হয়ে পড়েছে। অন্যান্য স্থান থেকে আসা শিক্ষার্থীরা উপায়ন্তর না পেয়ে  হেঁটে চলতে শুরু করেছে।
সীতাকুণ্ডের বার আউলিয়া এলাকার সৈয়দ মোহাম্মদ ফোরকান আবু বলেন, ‘মহাসড়কে যানজটের যে অবস্থা, ছেলেদের নিয়ে কেন্দ্রে পৌঁছাতে পারব কি না, এ ব্যাপারে শঙ্কিত।’
সুলতানা মন্দির এলাকার জেএসসি পরীক্ষার্থী সনি দাস বলে, ‘পরপর তিনটি পরীক্ষা চলছে। কাল বিকেলে পরীক্ষা দিয়ে আজ সকালে বাংলা দ্বিতীয় পত্রের পরীক্ষা। প্রস্তুতির জন্য সময় পাইনি। এখন আবার রাস্তায় যানজটের কারণে অনেক সকালে বের হতে হয়েছে।’
জেএসসি ও জেডিসি পরীক্ষার বিষয়ে চট্টগ্রাম শিক্ষা বোর্ডের পরীক্ষা নিয়ন্ত্রক পীযূষ দত্ত প্রথম আলো ডটকমকে বলেন, ‘এখন পর্যন্ত সিদ্ধান্ত হচ্ছে, পরীক্ষা যথানিয়মে চলবে। তবে কেন্দ্রসচিবদের সঙ্গে যোগাযোগ চলছে।’ পরীক্ষা কিছু সময়ের জন্য পেছানো হবে কি না, এমন প্রশ্নের জবাবে তিনি বলেন, ‘দেখা যাক, কেন্দ্র সচিবেরা কী বলেন। তাঁদের সঙ্গে কথা বলে সিদ্ধান্ত নেওয়া হবে।’
উপজেলা শিক্ষা কর্মকর্তার কার্যালয় সূত্রে জানা গেছে, এ বছর সীতাকুণ্ডে পাঁচ হাজার ৯১৩ জন জেএসসি ও ৫৫৩ জন শিক্ষার্থী জেডিসি পরীক্ষায় অংশ নিচ্ছে।
এ অবরোধের কারণে একই সঙ্গে অনিশ্চিত হয়ে পড়েছে দেশের বিভিন্ন অঞ্চল থেকে চট্টগ্রাম প্রকৌশল ও প্রযুক্তি বিশ্ববিদ্যালয়ে ভর্তি পরীক্ষার জন্য আসা শিক্ষার্থীদের অংশগ্রহণ। বিপাকে পড়েছে হাজারো মানুষ। পুলিশ রাতভর চেষ্টা চালিয়েও মহাসড়ক সচল করতে পারেনি।
ঢাকা থেকে চট্টগ্রাম প্রকৌশল বিশ্ববিদ্যালয়ে ভর্তি পরীক্ষার জন্য আসা ছাত্র ইয়াছির মোহাম্মদ অর্ণব প্রথম আলো ডটকমকে বলেন, ‘গত রাতে হঠাত্ করে লোকজন মহাসড়কে উঠে এসে এলোপাতাড়ি গাড়ি ভাঙতে শুরু করে। তারা সড়ক অবরোধ করে রেখেছে। সারা রাত সীতাকুণ্ডের কদম রসুল এলাকায় কাটিয়েছি। এখন যানজটের কারণে পরীক্ষায় অংশগ্রহণ অনিশ্চিত হয়ে পড়েছে।’
গতকাল রাত সাড়ে ১০টার দিকে সীতাকুণ্ডের বাড়বকুণ্ড, কুমিরা, বার আউলিয়া, কদম রসুল, পৌর সদরসহ বেশ কয়েকটি স্থানে অন্তত ৪০টি গাড়ি এলোপাতাড়ি ছড়িয়ে মহাসড়ক অবরোধ করে রাখেন স্থানীয় বিএনপির কর্মীরা। খবর পেয়ে পুলিশ মাঠে নামলেও পরিস্থিতি নিয়ন্ত্রণে আনতে রাত দুইটা বেজে যায়। এর পর থেকে শুরু হয় ভয়াবহ যানজট। সকাল ১০টার দিকে শেষ খবর পাওয়া পর্যন্ত এ অবস্থার উন্নতি হয়নি।
সীতাকুণ্ড থানার ভারপ্রাপ্ত কর্মকর্তা (ওসি) এসএম বদিউজ্জামান প্রথম আলো ডটকমকে বলেন, রাতে পরিস্থিতি পুলিশের নিয়ন্ত্রণে আনার পর গাড়ি সরানোর কাজ চলছে। মহাসড়কে গাড়ির চাপ থাকায় যানজট শুরু হয়। যানজট নিয়ন্ত্রণের চেষ্টা চলছে।
