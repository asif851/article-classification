
সংসদে নারী আসন বাড়ানো, নির্বাচনে নারীদের নিরাপত্তা নিশ্চিত করা, ধর্ম ও টাকার ব্যবহার বন্ধ করার উদ্যোগ নেওয়ার জন্য নির্বাচন কমিশনকে (ইসি) প্রস্তাব দিয়েছেন নারী নেত্রীরা।
একাদশ নির্বাচন সামনে রেখে আজ সোমবার নারী নেত্রীদের সঙ্গে সংলাপ করে ইসি। সেখানে এসব প্রস্তাব দেন তাঁরা।
রাজধানীর আগারগাঁওয়ে নির্বাচন কমিশন ভবনে বেলা ১১টায় প্রধান নির্বাচন কমিশনার কে এম নূরুল হুদার সভাপতিত্বে নারী নেত্রীদের সঙ্গে সংলাপ শুরু হয়। শেষ হয় একটায়। সংলাপে বিভিন্ন সংগঠনের ১৩ জন নারী নেত্রী অংশ নেন।
সংলাপ শেষে বেসরকারি সংস্থা প্রিপ ট্রাস্টের নির্বাহী পরিচালক অ্যারোমা দত্ত সাংবাদিকদের বলেন, নির্বাচনে নারীদের নিরাপত্তা নিশ্চিত করতে হবে। গণমাধ্যম যাতে সুন্দরভাবে কাজ করতে পারে সেটা নিশ্চিত করা প্রয়োজন।
নারী প্রগতি সংঘের নির্বাহী পরিচালক বেগম রোকেয়া কবির বলেন, তাঁরা জেনেছেন কয়েকটি রাজনৈতিক দল কমিটিতে ৩৩ শতাংশ নারী সদস্য রাখার বিধান তুলে দেওয়ার দাবি করেছে। তাঁরা ইসিকে বলেছেন, এটা সংবিধান বিরোধী। কেউ এ ধরনের প্রস্তাব দিয়ে থাকলে তাদের দলীয় গঠনতন্ত্র খতিয়ে দেখতে হবে। গঠনতন্ত্র সংবিধান বিরোধী হলে তাদের নিবন্ধন বাতিল করতে হবে।
নারীনেত্রী ফরিদা ইয়াসমিন বলেন, দেশে মোট ভোটারের ৫২ শতাংশ নারী। নির্বাচনের সময় তাদের বিভিন্নভাবে চাপ দেওয়া হয়। নারীদের ক্ষেত্রে ধর্ম ও টাকার ব্যবহার বেশি হয়। এগুলো বন্ধ করতে ইসিকে ব্যবস্থা নিতে হবে।
আগামীকাল মঙ্গলবার নির্বাচন পরিচালনায় বিশেষজ্ঞদের সঙ্গে সংলাপের মধ্য দিয়ে ইসির এই ধারাবাহিক সংলাপ শেষ হবে। একাদশ সংসদ নির্বাচন সামনে রেখে গত ৩১ জুলাই থেকে অংশীজনদের সঙ্গে ধারাবাহিক সংলাপ শুরু করে ইসি। এখন পর্যন্ত সুশীল সমাজ, গণমাধ্যমের প্রতিনিধি, নিবন্ধিত রাজনৈতিক দল, নির্বাচন পর্যবেক্ষক সংস্থা ও নারী নেত্রীদের সঙ্গে সংলাপ করেছে ইসি।
