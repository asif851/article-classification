
টাঙ্গাইলের সখীপুরে ‘ফাঁসি ফাঁসি’ খেলা খেলতে গিয়ে সত্যি সত্যিই গলায় রশি আটকে হীরা আহমেদ (৯) নামের এক শিশুর মৃত্যু হয়েছে। ঘটনাটি ঘটেছে উপজেলার প্রতিমাবংকী গ্রামে আজ শুক্রবার বেলা সাড়ে ১১টার দিকে।
হীরা প্রতিমাবংকী ফাজিল মাদ্রাসার তৃতীয় শ্রেণির শিক্ষার্থী ছিল। তার বাবার নাম বুলবুল আহমেদ।
শিশুটির পারিবারিক সূত্র জানায়, আজ সকালে হীরার বাবা বুলবুল আহমেদ পাশের বাড়ির বিয়ের অনুষ্ঠানে যান। মা তিন ছেলেকে সকালের খাবার খাইয়ে বাড়ির পাশেই গাভির দুধ দোহাচ্ছিলেন। ওই সময় ছোট দুই ছেলে হীরা ও সোহাগ (৭) ঘরে খেলা করছিল। হীরা ছোট ভাই সোহাগকে থাকার ঘরের খাটের স্ট্যান্ডে রশি বেঁধে ‘ফাঁসি ফাঁসি’ খেলা দেখাচ্ছিল। একপর্যায়ে ওই রশি হীরার গলায় আটকে যায় এবং সে খাট থেকে মাটিতে পড়ে যায়। সোহাগ দৌড়ে গিয়ে মাকে খবর দেয়। মা এসে দেখেন, গলায় রশি আটকে হীরা যন্ত্রণায় ছটফট করছে। এ সময় আশপাশের লোকজন হীরাকে সখীপুর উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক এ বি এম ইয়াসিন উল্লাহ তাকে মৃত ঘোষণা করেন।
দাড়িয়াপুর ইউনিয়ন পরিষদের ৯ নম্বর ওয়ার্ডের বর্তমান সদস্য ও প্রতিমাবংকী গ্রামের বাসিন্দা জিন্নত আলী ঘটনার সত্যতা নিশ্চিত করে বলেন, হীরার চাচাতো ভাই জামাল হোসেন এক বছর আগে ‘ফাঁসি ফাঁসি’ খেলা খেলতে গিয়ে মারা যায়।
