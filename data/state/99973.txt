
বাংলাদেশ ও ভারত সরকারের যৌথ উদ্যোগে ব্রাহ্মণবাড়িয়ার কসবা উপজেলায় চালু হওয়া সীমান্ত হাটের দিন আবারও পরিবর্তন হয়েছে। এ নিয়ে চতুর্থবার হাটের দিন পরিবর্তন করা হলো। মঙ্গলবারের পরিবর্তে আগামী ২ অক্টোবর থেকে প্রতি রোববার এই হাট বসবে।
সীমান্ত হাটের সম্মেলনকক্ষে দুই দেশের অতিরিক্ত জেলা ম্যাজিস্ট্রেট (এডিএম) পর্যায়ের বৈঠকে এ সিদ্ধান্ত হয়েছে। কসবা উপজেলা নির্বাহী কর্মকর্তা (ইউএনও) হাসিনা ইসলাম বিষয়টি নিশ্চিত করে বলেছেন, এ বছরের ২৯ জুন বর্ডার হাটের সিদ্ধান্ত অনুযায়ী এপ্রিল থেকে সেপ্টেম্বর পর্যন্ত প্রতি মঙ্গলবার এবং অক্টোবর থেকে মার্চ পর্যন্ত প্রতি রোববার হাট বসবে। সেই সিদ্ধান্তই আগামী রোববার থেকে কার্যকর হবে। এ নিয়ে এলাকায় মাইকিংও করা হয়েছে।
বৈঠকে বাংলাদেশের পক্ষে উপস্থিত ছিলেন ব্রাহ্মণবাড়িয়ার এডিএম মোহাম্মদ সামছুল হক, কসবা উপজেলা পরিষদের চেয়ারম্যান আনিছুল হক ভূঁইয়া, কসবা থানার ভারপ্রাপ্ত কর্মকর্তা (ওসি) মোহাম্মদ মহিউদ্দিন, কাস্টমস কর্মকর্তা কামরুল ইসলাম, বিজিবির কোম্পানি কমান্ডার সুবেদার মোশাররফ হোসেন প্রমুখ।
