
সিরাজগঞ্জের রায়গঞ্জ উপজেলায় বাস ও মাইক্রোবাসের মধ্যে মুখোমুখি সংঘর্ষে একই পরিবারের তিনজনসহ চারজন নিহত হয়েছেন। গতকাল বুধবার দিবাগত রাত দেড়টার দিকে উপজেলার ঘুড়কা বাজার এলাকায় ঢাকা-বগুড়া মহাসড়কে এ দুর্ঘটনা ঘটে।
আজ বৃহস্পতিবার সকাল ১০টার দিকে হাটিকুমরুল হাইওয়ে থানার ভারপ্রাপ্ত কর্মকর্তা (ওসি) আবদুল কাদের জিলানী বলেন, নিহত ব্যক্তিদের পরিচয় পাওয়া গেছে। একই পরিবারের তিনজন সদস্য এক আত্মীয়কে বিমানবন্দর থেকে আনতে ঢাকায় যাচ্ছিলেন। পথে এ দুর্ঘটনায় পড়েন তাঁরা।
নিহত ব্যক্তিরা হলেন বগুড়ার কাহালু উপজেলার সোলায়মান হোসেন (৬৫), লিপি বেগম (৩৫), সাগর হোসেন (১২) ও মাইক্রোবাসের চালক দুপচাঁচিয়া উপজেলার আবদুল খালেক (৩৫)। নিহত ব্যক্তিরা মাইক্রোবাসের আরোহী ছিলেন।
পুলিশ, ফায়ার সার্ভিস ও এলাকাবাসীর ভাষ্য, মাইক্রোবাসটি বগুড়া থেকে ঢাকা যাচ্ছিল। বিপরীত দিক থেকে আসছিল যাত্রীবাহী বাসটি। ঘুড়কা বাজার এলাকায় বাস-মাইক্রোবাসের মধ্যে মুখোমুখি সংঘর্ষ হলে প্রাণহানির ঘটনা ঘটে। এ ঘটনায় আহত হন ১৫ জন।
খবর পেয়ে রায়গঞ্জ ফায়ার সার্ভিস ও হাটিকুমরুল হাইওয়ে থানার পুলিশের সদস্যরা ঘটনাস্থলে যান। স্থানীয় লোকজনের সহায়তায় তাঁরা মাইক্রোবাস থেকে চারজনের লাশ উদ্ধার করেন।
রায়গঞ্জ ফায়ার সার্ভিসের ফায়ারম্যান রেজাউল বলেন, নিহত চারজনের মধ্যে একজন কিশোর। অন্য তিনজনের মধ্যে একজন নারী ও দুজন পুরুষ।
আরও পড়ুন:বাসের সঙ্গে সংঘর্ষে মাইক্রোবাসের ৪ আরোহী নিহত
